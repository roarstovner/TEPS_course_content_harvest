##  Rytmisk korledelse og joik
Emnet er et fordypnings- og valg-emne på master i musikk og ensembleledelse og tilbyr fordypning i enten Rytmisk korledelse eller Joik.
Emnet tilbys også som et frittstående studium og henvender seg til korledere, lærere i grunnskole, kulturskole og videregående opplæring, musikere og andre interesserte.
Undervisningen er lagt til 5 samlinger á 3 eller 4 dager pluss veiledning.
For de som velger fordypning i rytmisk korledelse vil veiledningen blant annet bestå i jevnlige digitale møter med lærer individuelt eller i gruppe mellom samlingene.
For de med joik fordypning vil det inngå en 6. samling på 2 dager i samarbeid med studiet "Med joik som utgangspunkt", samt individuell veiledning etter avtale i forbindelse med obligatorisk arbeidskrav.
Rytmisk korledelse og Joik
Studenten velger fordypning i ett av følgende 2 områder:
1. Rytmisk korledelse
2. Joik
1: Rytmisk korledelse.
Fordypningen består av følgende hovedområder:
- Korledelse og metodikk med vekt på sjangere der det rytmiske aspektet er viktig.
- Korkunnskap, der praktisk trening i stemmebruk er fremtredende.
- Tradisjonsmusikk og joik i kor, der sjangerkunnskap med kobling til kor og vokalt arbeid er viktig.
eller
2: Joik.
Fordypningen består av følgende hovedområder:
- Lære å joike, både gjennom vokalteknisk arbeid, læring av tradisjonsmateriale og komponering av egne joiker.
-  Jobbe med hvordan bruke joik i ulike nye sammenhenger, ditt eget ensemble (kor/band eller annet).
Valgemnet vil i tillegg ha følgende felles fagområder:
- Stemmebruk og vokalt arbeid
- Sjangerkunnskap i joik og tradisjonsmusikk
- Bearbeiding og tilpassing av sjangrene til et ensemble
Stemmebruk er vesentlig grunnkunnskap for begge fordypningene og tar utgangspunkt i stemmeteorien Komplett sangteknikk. Stilkunnskap og å tilpasse det vokale uttrykket i forhold til sjanger vil ha fokus. Metodisk arbeid med stemme i et vokalensemble/kor er vesentlig.
Emnet vil ha fokus på sjangerkunnskap og bruk av tradisjonsmusikk i ensemble og i nye sammenhenger. Med ensemble menes alle former for musisering i gruppe inkludert kor, vokalensemble, klasse (i skole og utdanning), band, mindre grupper og større instrumentalensembler. Vokalt ensemble vil ha en sentral plass i fellesundervisning siden studentene vil utgjøre det ensemblet som det jobbes med i praktiske øvelser og være uavhengig av studentenes instrumenterfaring.
I de dagene hvor hele gruppen er samlet vil temaet være ulike former for tradisjonsmusikk, samt bearbeiding, arrangering, og samspill med utgangspunkt i disse. Begrepet tradisjonsmusikk inkluderer også nyere sjangeroverskridende musikk med forankring i ulike tradisjoner. Alle vil få en innføring i joik og et utvalg av tradisjonsmusikk, og kunne erfare bruk av disse tradisjonene i nye sammenhenger som kor, band, klasserom og egne musikalske prosjekter. Rytmisk korledelse vil i tillegg bruke et utvalg fra andre «rytmiske» sjangere (pop, jazz, rock).
Grunnlaget for opptak er fullført bachelorgrad med hovedvekt på musikk: eksempelvis faglærerutdanning, bachelorgrad i utøvende fag eller musikkvitenskap og lærerutdanning med minst 60 stp. musikk. Realkompetanse blir vurdert.
Det er i tillegg krav om bestått opptaksprøve til fordypningen Rytmisk korledelse.
Grunnlaget for opptak er fullført bachelorgrad med hovedvekt på musikk: eksempelvis faglærerutdanning, bachelorgrad i utøvende fag eller musikkvitenskap og lærerutdanning med minst 60 stp. musikk. Realkompetanse blir vurdert.
Det er i tillegg krav om bestått opptaksprøve til fordypningen Rytmisk korledelse.
Læringsutbytte felles for begge fordypninger:
KUNNSKAP
Etter endt studium skal studenten:
- ha inngående kunnskap om ledelse av ensembler med fokus på rytmikk og sjangeroverskridende musikk
-  ha god kunnskap og evne til å reflektere over bruk av tradisjonsmusikk i nye sammenhenger
- ha kunnskap om stemmen som instrument og hvordan tilpasse stemmen til aktuell sjanger
FERDIGHETER
Etter endt studium skal studenten:
- kunne lede et ensemble innenfor sitt fordypningsområde
- kunne bearbeide musikk basert på stoffet man har jobbet med i fordypningsområdet til eget ensemble
- kunne analysere, og fremføre et utvalg tradisjonsmusikk i eget ensemble
- kunne bruke et sett av metoder for vokalt arbeid til bruk i et vokalensemble
GENERELL KOMPETANSE
Etter endt studium skal studenten:
- kunne anvende spesialiserte lederkunnskaper og lederferdigheter i arbeid med eget ensemble
- kunne reflektere over ensemblelederens rolle ut over det å drive musikalsk ledelse
I tillegg læringsutbytte ved fordypning i Rytmisk korledelse:
KUNNSKAP
Etter endt studium skal studenten:
- ha inngående kunnskap om rytmisk korledelse
- ha inngående kunnskap om et utvalg av tradisjonsmusikk og rytmiske sjangre
-  ha inngående kunnskap om hvordan lede kor og vokalgrupper
- ha god forståelse av rollen som korsanger
- ha god forståelse av rollen som leder også i en samfunnsmessig kontekst
FERDIGHETER
Etter endt studium skal studenten:
- kunne bruke et sett av metoder for vokalt arbeid til bruk i korledelse
- kunne anvende stemme og kropp som hjelpemiddel ved innstudering
- kunne praktisere og formidle god sangteknikk og tilpasse denne til sjanger
- kunne arrangere repertoar til bruk i kor og vokalensembler
GENERELL KOMPETANSE
Etter endt studium skal studenten:
- kunne anvende spesialiserte lederkunnskaper og lederferdigheter i arbeid med kor og vokalensembler
- kunne koordinere og anvende flere musikalske elementer som bevegelse og stemme
- kunne reflektere over dirigentrollen ut over det å drive musikalsk ledelse
- kunne vite om sang og korarbeid sin funksjon og effekt i et samfunnsperspektiv
- kunne formidle forståelse for sammenhengen mellom musikk og bevegelse, basert på bevegelse, koordinasjon og sang.
I tillegg læringsutbytte ved fordypning i joik:
KUNNSKAP
Etter endt studium skal studenten:
- ha inngående kunnskap om joikens stiltypiske egenskaper, historie og tradisjonelt bruksområde
- ha avansert kunnskap om moderne musikk med referanser til joik
- ha inngående kunnskap om bruk av joik i pedagogiske sammenhenge
- ha inngående kunnskap om moderne musikk med referanser til utvalgt tradisjonsmusikk
FERDIGHETER
Etter endt studium skal studenten:
- kunne analysere, lage og fremføre egne joiker, både i tradisjonelle og nye rammer
- kunne lede og utvikle samspill med joik og utvalgt folkemusikk i ulike ensembler
GENERELL KOMPETANSE
Etter endt studium skal studenten:
- kunne formidle kunnskap om samisk musikkultur, med hovedvekt på det sør- og lulesamiske område
- kunne formidle kunnskap om nye bruksmåter av utvalgt folkemusikk
Praktisk arbeid i klasse og i grupper. Studentene vil få individuell veiledning i forbindelse med innstuderingsteknikker og arrangering, samt i piano som hjelpemiddel ved innstudering. For å bevisstgjøre forståelsen for sammenhengen mellom musikk og bevegelse vil arbeid med kropp og stemme stå sentralt.
Alle studenter deltar i øvingskoret og i gruppearbeid. Ved internasjonal deltakelse vil undervisningen foregå på engelsk.
For fordypning rytmisk korledelse må man ha tilgang til et kor eller vokalgruppe for øving mellom samlingene. Studentene vil også mellom samlingene få digital veiledning/ undervisning i grupper, etter avtale med lærer.
Obligatorisk deltakelse i undervisning, minimum 80 %, og i avtalt studentstyrt arbeid
Det er nødvendig med deltakelse og aktivt samarbeid mellom studentene for å kunne oppnå de ønskede utbytteformuleringer vi har satt for emnet.
Her vil bl.a. interaktive prosesser, ensemblemedvirking (i utvidet forstand) og faglige samtaler mellom studenter, medstudenter og lærere være essensielt.
1 praktisk/skriftlig arbeidskrav. Vurdering: Godkjent/ikke-godkjent.
Arbeidskrav og obligatorisk deltakelse må være godkjent for å få endelig karakter i emnet.
Praktisk individuell eksamen Varighet inntil en time per kandidat. Alle kandidater medvirker som øvingsensemble på hverandres eksamen. Vurdering: Bestått / ikke bestått.
Eksamensoppgaven som gis er tilpasset de to ulike fordypningene.
Erfaring med ledelse av ensemble.
Sangerfaring er nødvendig.
Ferdigheter i piano, eventuelt gitar er å anbefale.
Med overlapp menes en faglig likhet mellom emner med samme faginnhold. Du vil derfor få følgende reduksjon i studiepoeng om du har tatt emner som er angitt under:
MUS5010 - Rytmisk korledelse - 30 Studiepoeng
MUS5014 - Joik og tradisjonsfornyelse - 30 Studiepoeng
MUS5029 - Rytmisk korledelse - 30 Studiepoeng
MUS5030 - Joik i kor og ensemble - 30 Studiepoeng
