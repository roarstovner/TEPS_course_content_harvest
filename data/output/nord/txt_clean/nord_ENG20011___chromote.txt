##  Engelsk 2A, 5-10
Britisk litteratur og kultur er et emne som vil gi studenten en grundig innføring i et bredt utvalg britiske kunst- og kulturuttrykk, herunder sentrale verk fra litteraturhistorien, samt gi ham eller henne en forståelse for de forskjellige sosiale, kulturelle og historiske kontekster for hver tekst.
I tillegg vil studenten bli introdusert for et rikt utvalg britisk ungdomslitteratur satt inn i en litteraturteoretisk og didaktisk sammenheng. Delen britisk litteratur fokuserer på ulike genre, hvor kommunikasjonsaspektet er av vesentlig interesse.
Studenten skal gjennom arbeidskrav vise sin tekstkompetanse og forståelse for forskjellige kunst- og kulturuttrykk, og kunne reflektere over deres etiske betydning, samt sosiale, kulturelle og historiske sammenheng. Studenten skal kunne reflektere over og sammenlikne nyanser mellom britisk og egen kultur. Verdiaspektet og en flerkulturell forståelse vil være en naturlig del av emnet, som har en verdiforankring utover det umiddelbart nyttige.
Undervisningen i kurset er på engelsk.
KUNNSKAP
Studenten skal ha kunnskap om:
- Samfunnsliv, historie og kulturuttrykk i engelsktalende land, deriblant sentrale verk innen engelskspråklig litteraturtradisjon, og ha grunnleggende kjennskap til noen varianter av engelsk
- Diverse sjangere og deres strukturelle og stilistiske kjennetegn
- Et bredt utvalg litteratur, film og øvrige kulturuttrykk som kan brukes i undervisningen
FERDIGHETER
Studenten skal kunne:
- Drøfte skriftlig et bredt utvalg skjønnlitteratur og sakprosa
- Bruke engelsk sikkert og presist, være en god språkmodell for elevene og tilpasse skriftlig språkbruk til ulike målgrupper og situasjoner
- Tilrettelegge for at elevene kan skape muntlige, skriftlige og sammensatte tekster med presisjon, flyt og sammenheng
- Ivareta egen kompetanseutvikling og stimulere elevers interesse for den sosiale, historiske og kulturelle historien til engelsktalende land
GENERELL KOMPETANSE
Studenten skal kunne:
- Anvende sentralt planverk og læringsressurser for engelskfaget
- Vedlikeholde og utvikle egen faglig kompetanse
- Reflektere kritisk over egen læring og undervisningspraksis i lys av etiske grunnverdier og skolens ansvar for barn og unges personlige vekst
- Forstå elementene innen akademisk tekstproduksjon, inkludert ansvarlig kildebruk og normer for akademisk integritet
Utover semesteravgift og pensumlitteratur forutsettes det at studenten disponerer en bærbar datamaskin.
En én uke lang studietur til Det Norske Studiesenteret ved Universitetet i York er en del av dette emnet, for studenter ved studiested Nesna og Bodø. Kursavgiften for studieturen er rundt kr. 2.000 (2022) og inkluderer skolepenger samt innkvartering. Utgifter til reise og opphold kommer i tillegg. Studenter som velger å ikke delta på turen, vil få utlevert et alternativt arbeidskrav. Studenter på studiested Levanger reiser i emnet ENG1002 Engelsk 1B.
Studentene får en detaljert og tematisk organisert undervisningsplan for hvert semester. Det forventes at alle tekstene leses på forhånd, og at studentene møter godt forberedt til aktiv deltakelse i diskusjoner og videre arbeid med emnet.
Undervisningsformer omfatter forelesninger, seminarer, feltarbeid og gruppearbeid. Veiledning tilbys underveis. Som utgangspunkt for veiledningen kan en f.eks. bruke logg, innleverte arbeider og muntlige framføringer.
Tilstedeværelse ved undervisningen er obligatorisk, ut fra prinsippet om ansvar for egen og andres læring.
Studentene er selv ansvarlige for å holde seg orientert om kunngjøringer, avholdte forelesninger og utdelte tekster.
Undervisningen i kurset er på engelsk.
Sammensatt vurdering - alle deler må være godkjent/bestått for å få endelig karakter i emnet.
Obligatorisk deltakelse 1 (OD1): Minimum 80 % oppmøte for å kunne ta skriftlig eksamen. Karakterregel: Godkjent/Ikke godkjent. Teller 0/100 av karakteren.
Obligatorisk deltakelse 2 (OD2): Studietur til York, eller alternativ kursarbeid. Karakterregel: Godkjent/Ikke godkjent. Teller 0/100 av karakteren.
Arbeidskrav (AK): To skriftlige arbeider som kan revideres en gang etter første innlevering. Godkjent AK er en forutsetning for å få endelig karakter i emnet. Karakterregel: Godkjent/Ikke godkjent. Teller 0/100 av karakteren.
Skriftlig hjemmeeksamen(HJ): Varighet 5 dager. Karakterregel: Bokstavkarakterer, A - F. Teller 100/100 av karakteren.
Alle hjelpemidler.
Å generere besvarelse ved hjelp av ChatGPT eller lignende kunstig intelligens og levere den helt eller delvis som egen besvarelse er å regne som fusk. Informasjon om ChatGPT/kunstig intelligens mm. finner du her.
