##  Praksis 3. studieår, 5-10
Studenten skal det tredje året, i samarbeid med medstudenter, observere, planlegge, gjennomføre og vurdere undervisning under veiledning av praksislærere og faglærere. Studenten skal i stadig økende grad ha mer selvstendig ansvar for undervisningen. Praksis skal være veiledet, vurdert og variert. Den skal vise studentenes utvikling i ferdigheter og sosialisering til lærerprofesjonen samt didaktisk tenkning i undervisningsfagene.
Tredje studieår skal studentene gjennomføre et avgrenset forsknings- og utviklingsarbeid (FoU). Dette kan gjøres i samarbeid med praksisfeltet. Der det er relevant, kan deler av et slikt arbeid legges til praksisopplæringen.
Hovedtema for praksisopplæringen tredje studieår er lærerens tilrettelegging for læring av fag.
Dette omhandler blant annet:
- Utvikling av rollen som læringsleder
- Læring og samarbeid i og utenfor organisasjonen
- Planlegging, gjennomføring og vurdering av undervisning
- Endrings- og utviklingsarbeid i skolen
- Tverrfaglig tema: Bærekraftig utvikling
Interne dokumenter for grunnskolelærerutdanningene, "Praksishåndbok" og "Kompetanseguide for praksis", utdyper innhold, organisering og vurdering av praksis.
Læringsutbytteformuleringene i praksis må ses i sammenheng med læringsutbytteformuleringer i grunnskolelærerutdanningsfagene. Det er et felles ansvar å gi innhold og progresjon i praksisstudiet. Etter gjennomført tredje år i grunnskolelærerutdanningen skal studenten ha følgende læringsutbytte:
KUNNSKAP
Studenten
- har kunnskap om læreprosesser, tilrettelegging av undervisning, arbeidsmåter og vurderingsformer som fremmer gode inkluderende klasse- og læringsmiljø
- har kunnskap om elevenes forutsetninger og utvikling som utgangspunkt for tilpasset opplæring
- har kunnskap om metoder knyttet til forsknings- og utviklingsarbeid i skolen
- har kunnskap om praktiske, faglige og pedagogiske utfordringer i skolen knyttet til FoU-arbeid
- har kunnskap om hvordan skolen arbeider med det tverrfaglige temaet Bærekraftig utvikling
FERDIGHETER
Studenten
- kan planlegge, gjennomføre og vurdere undervisning i tråd med skolens satsingsområder
- kan lede læringsprosesser med utgangspunkt i ulike arbeidsmåter og mål for undervisningen
- kan reflektere over og vurdere, velge og bruke ulike kartleggingsverktøy og på bakgrunn av resultat følge opp den enkelte elev
- kan gjennomføre opplæring som fremmer elevenes digitale kompetanse
- kan kritisk analysere relevant forskningsarbeid knyttet til skole og undervisning
- kan initiere, planlegge, iverksette og vurdere utviklings- og endringsarbeid i skolen
- kan anvende vitenskapsteoretisk og forskningsmetodisk kunnskap i utforming av eget forskningsprosjekt og kunne skrive på en akademisk måte
GENERELL KOMPETANSE
Studenten
- kan anvende sine kunnskaper og ferdigheter til å gjennomføre pedagogisk arbeid for alle elever
- kan legge til rette for elevenes læring av grunnleggende ferdigheter og kompetanser
- kan med grunnlag i teori og forskning kritisk vurdere egen og andres praksis
- kan engasjere seg i faglige og pedagogiske problemstillinger og ta initiativ til å vurdere ulike endrings- og utviklingsoppgaver
- kan anvende og reflektere over det tverrfaglige temaet Bærekraftig utvikling i egen undervisning og i arbeid med elever og kolleger
- kan forholde seg til forskningsetiske problemstillinger
Praksisopplæring gjennomføres på grunnskolens ungdomstrinn. Studentens oppgave er å være en aktiv og interessert deltaker i praksis, og ta sitt ansvar i veiledningen. Det forutsettes at den enkelte student er kjent med innholdet i "Praksishåndboka" og "Kompetanseguide for praksis", 3.studieår. De viktigste læringsaktivitetene i praksis er planlegging, gjennomføring og vurdering av undervisning i tillegg til frammøte og deltakelse i:
- Samarbeidsmøter
- Refleksjonsseminar/ praksisoppsummering
- Studentenes evaluering av praksisperioden
Praksis vurderes til Bestått/Ikke bestått.
For å bestå praksis må studenten etter en helhetsvurdering ha oppnådd læringsutbyttet for praksisemnet, ha 100 % oppmøte, samt gjennomført og fått godkjent alle oppgaver etc. som følger av kompetanseguiden. Fravær fra praksis eller manglende godkjenning av oppgaver vil i seg selv medføre Ikke bestått. Studenter som får Ikke bestått i praksis må gjennomføre ny praksis i sin helhet.
Ny/Utsatt eksamen:
I følge "Forskrift om studier og eksamen ved Nord universitet" har studenter rett til å framstille seg til praksisopplæring to ganger. Ved Ikke bestått på første forsøk må studenten vente til neste gang samme praksisperiode gjennomføres for å framstille seg til nytt forsøk. Studenten må skriftlig melde seg opp til ny praksis ved studiestart. Ny praksis gjennomføres etter de samme retningslinjene som ordinær praksis. Studenten vil få en skriftlig melding om Ikke bestått.
