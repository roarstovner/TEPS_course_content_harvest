##  Matematikk 1A, 1-7
En matematikklærer skal hjelpe elever med å lære matematikk med forståelse. I dette emnet vil studentene bli kjent med hva det vil si å være matematikklærer og å undervise i tråd med forskningsbasert kunnskap.
For å lykkes i sitt arbeid, trenger en lærer helhetlig undervisningskompetanse som inkluderer både fagkunnskap og fagdidaktisk kunnskap. Læreren må ha god forståelse for hvordan barn lærer matematikk, og hvordan undervisningen kan planlegges og gjennomføres med utgangspunkt i elevenes tenkning og faglige grunnlag.
I matematikk 1A skal studentene utvikle en helhetlig undervisningskunnskap som kommende matematikklærere.
Viktige tema i emnet er læring og undervisning innenfor:
- Tall
- Tallregning
- Tidlig algebra
Studentene lærer om hvordan barn utvikler:
- Tallbegrep
- Tallforståelse
- Additiv og multiplikativ tenkning
KUNNSKAPER
Studenten skal
- ha kunnskap om tall, tallregning og tidlig algebra
- ha kunnskap om barns utvikling av tallbegrep, tallforståelse, additiv og multiplikativ tenkning
- ha kunnskap om undersøkende matematikkundervisning, og hvordan denne undervisningsformen kan knyttes til læreplanen for grunnskolen
- ha kunnskap om sammenhengen mellom lærerens undervisningsmetode og elevenes læring
- ha kunnskap om bruk av konkretiseringsmateriale
- ha kunnskap om matematikkens historiske utvikling, spesielt utviklingen av tallbegreper og tallsystem
- ha kunnskap om vanlige interaksjonsmønstre og kommunikasjon knyttet til matematikkundervisning
FERDIGHETER
Studenten skal
- kunne planlegge, gjennomføre og vurdere matematikkundervisning for alle elever på 1.-7. trinn med utgangspunkt i elevenes forkunnskaper og forankret i forskning
- kunne bruke arbeidsmåter som fremmer elevenes undring, kreativitet og evne til å arbeide systematisk med utforskende aktiviteter, resonnering og argumentasjon
- kunne kommunisere med elever, lytte til, vurdere, gjøre bruk av elevers innspill og stimulere elevenes matematiske tenking
- kunne analysere, vurdere og reflektere over elevers tenkemåter, argumentasjon, løsningsmetoder og vanlige misoppfatninger ut fra relevant teori
- kunne vurdere elevenes kunnskap og faglige utvikling basert på relevant teori
GENERELL KOMPETANSE
Studenten skal
- ha innsikt i matematikkfagets betydning som allmenndannende fag
Det vil bli lagt vekt på varierte arbeidsformer, spesielt med tanke på å forberede studentene på arbeidsmåter de selv vil måtte praktisere med egne elever. Undervisningen vil bestå av studentaktive læringsformer som problemløsing, gruppearbeid, individuelt arbeid og samtaler/diskusjoner. Studentene vil også få anledning til å prøve ut undervisningsideer diskutert i studiet gjennom sin praksis i skolen.
Aktiv deltakelse og samarbeid mellom studentene er en forutsetning for å kunne oppnå emnets læringsutbytter.
MU: Muntlig eksaminasjon (individuell) 30 min. Vurdering: A-F
AK: Studentene skal gjennomføre 2-3 arbeidskrav, som kan være skriftlige innleveringer, prøver eller muntlige presentasjoner. Vurdering: godkjent/ikke godkjent.
OD: Minimum 80% deltakelse i undervisning. Vurdering: godkjent/ikke godkjent.
Arbeidskrav og obligatorisk deltakelse må være godkjent for å få endelig karakter i emnet.
Med overlapp menes en faglig likhet mellom emner med samme faginnhold. Du vil derfor få følgende reduksjon i studiepoeng om du har tatt emner som er angitt under:
MAT1008 - Matematikk 1A - 15 Studiepoeng
MAT1015 - Matematikk 1A - Tall og regning - 7.5 Studiepoeng
MAT1016 - Matematikk 1B - Læring og undervisning i matematikk 1 - 7.5 Studiepoeng
