##  Engelsk didaktikk for lektorutdanning 8-13
Dette emnet vil gi studentene et kompetanse i engelsk fagdidaktikk som inkluderer det å planlegge, forsvare, utføre, vurdere og videreutvikle engelskundervisning for skoleårstrinn 8-13. Vi fokuserer på undervisning og læring innenfor områdene språklæring, muntlig kommunikasjon, skriftlig kommunikasjon, interkulturell kompetanse, digitale ferdigheter, og tilpasset opplæring.
Emnet har to hovedmål:
1) Å gjøre studenter kompetente i relevante teorier for språklæring og undervisning i engelsk som fag for trinnene 8-13, og
2) Å gi praktisk kunnskap i planlegging og gjennomføring av læring, undervisning og vurdering i engelsk for ungdomstrinnet og videregående skole.
Emnet inneholder både pedagogisk didaktisk litteratur og et utvalg teksteksempler som utgangspunkt for arbeid med ulike undervisnings- og læringsmetoder.
KUNNSKAP
Studenten skal ha:
- kunnskap om relevante læreplaner i engelsk, fagets egenart og plass i den norske skolen og samfunnet
- et variert repertoar av undervisnings- og læringsstrategier, arbeidsmetoder og læremidler i faget
- innsikt i ulike faglige utfordringer for elevene på ungdomstrinnet og den videregående skolen
FERDIGHETER
Studenten skal kunne:
- analysere læreplaner og utvikle lokale fagplaner som grunnlag for planlegging, gjennomføring og vurdering av egen undervisning
- lede og motivere elever i det faglige arbeidet og skape konstruktive og inkluderende læringsmiljø
- differensiere opplæringen og identifisere og møte ulike lærevansker og behov for spesialundervisning
- bruke faglige kjennetegn på måloppnåelse og gi gode faglige begrunnelser, samt ta i bruk et bredt spekter av vurderingsformer som bidrar til å fremme læring i faget
- anvende IKT for å fremme god læring og vurderingspraksis i faget
GENERELL KOMPETANSE
Studenten kan:
- skape en god sammenheng mellom overordnede prinsipper for opplæringen og fagets læreplaner
- orientere seg i og forholde seg kritisk til faglitteratur
- reflektere over og utvikle egen faglig praksis
- videreutvikle sin kompetanse gjennom faglitteratur og forskning
Studentene vil få en undervisningsplan for semesteret. Vi forventer at tekster og annet forberedelsesmateriell på Canvas er bearbeidet før undervisningen i hvert tema og at studentene møter godt forberedt til aktiv deltakelse i samtaler og andre undervisningsaktiviteter.
Det gis veiledning på oppgaver som er levert innen oppsatte frister, samt muntlige tilbakemeldinger på arbeid i undervisningen.
