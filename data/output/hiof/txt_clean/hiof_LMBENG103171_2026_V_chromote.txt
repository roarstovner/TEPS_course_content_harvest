## Fakta om emnet
## Innholdsfortegnelse
- Emnet er tilknyttet følgende studieprogram
- Anbefalte forkunnskaper
- Undervisningssemester
- Innhold
- Studentens læringsutbytte etter bestått emne
- Undervisnings- og læringsformer
- Arbeidsomfang
- Praksis
- Arbeidskrav - vilkår for å avlegge eksamen
- Eksamen
- Sensorordning
- Evaluering av emnet
- Litteratur
## Emnet er tilknyttet følgende studieprogram
Emnet er obligatorisk for studenter som velger engelsk som
-
masterfordypning (150 studiepoeng) i Grunnskolelærerutdanning 1-7
-
undervisningsfag (90 studiepoeng) i kombinasjon med Profesjonsrettet pedagogikk som masterfordypning i Grunnskolelærerutdanning 1-7
## Anbefalte forkunnskaper
Emnet bygger på ENG101.
## Undervisningssemester
4. semester (vår).
## Innhold
Emnet tar for seg det grammatiske og fonetiske formverket for å grundig forberede studentene til rollen som fremtidig engelsklærer i grunnskolen. Eksempler på sentrale temaer i grammatikk er fraseoppbygging, setningstyper, setningsanalyse, verbformer og ordstilling. Hensikten er blant annet å vise sammenhengen mellom grammatisk form og betydning. Det gjøres sammenligninger med norsk for å gi økt bevissthet om forskjeller og likheter mellom de to språkene.
I fonetikk lærer studentene blant annet å bruke begrepsapparatet for å beskrive og analysere engelsk uttale, og å kunne mer presist analysere muntlig språk. I tillegg til fokus på hovednormer innen engelsk språk arbeides det også med andre varianter av engelsk i lys av rollen engelsk har som verdensspråk og viktigheten dette har i dag. I fonetikkdelen av emnet introduseres studentene også til kontrastiv analyse av muntlig språk mellom engelsk og utvalgte andre språk gjennom fonetisk analyse av utvalgte fonetiske inventar, for på den ene siden å øke den enkeltes språkbevissthet i læringsprosessen og på den andre for å bli kjent med muligheten til å selv benytte dette verktøyet i skolen i møtet med språk.
Dette emnet har primærfokus på grammatikk og fonetikk, men det gis også undervisning i engelsk fagdidaktikk hvor hovedvekten legges på å stimulere og utvikle studentenes språkbevissthet og didaktiske ferdigheter. Ulike vurderingsformer vil være i fokus og studentene vil arbeide videre med forståelse av læreplanen for grunnskolen med fokus på barne- og mellomtrinnet. Kunnskap om og ferdigheter i å planlegge, begrunne, gjennomføre og vurdere opplæring i engelsk knyttet til lærerens rolle som språkmodell, veileder og tilrettelegger videreutvikles. Dette henger nært sammen med kunnskap om læringsstrategier, læringsmiljø og undervisningsmateriell.
## Studentens læringsutbytte etter bestått emne
Kunnskap
Studenten har:
-
god kunnskap om lydsystemet og intonasjon i engelsk
-
god kunnskap om engelsk grammatikk
-
god innsikt i ordtilfanget i engelsk
-
innsikt i variasjon av språkbruk i engelskspråklige land
-
kunnskap om ulike faktorer som kan påvirke barns motivasjon for å lære engelsk og kunnskap om læringsstrategier og tilpasset opplæring, samt kunnskap om ulike tilnærminger og metoder i engelskopplæringen
-
god kunnskap om gjeldende læreplan for engelskfaget på barnetrinnet i skolen
Ferdigheter
Studenten kan
-
bruke målspråket sikkert og funksjonelt muntlig og skriftlig
-
veilede elever i deres språkutvikling ved å gjøre dem bevisst ulike trekk ved det engelske språket, skriftlig så vel som muntlig, som skiller det fra førstespråket
-
diskutere sammenhengen mellom fraser og syntaktiske funksjoner og utføre syntaktisk analyse av engelske setninger
-
anvende et begrepsapparat for å klassifisere språklyder og for å sammenligne språklyder mellom ulike språk
-
anvende det internasjonale fonetiske alfabetet for å utføre transkripsjon
-
legge til rette for elevenes selvstendige språklæring og utvikling av ulike læringsstrategier, og kombinere ulike didaktiske metoder i faget med digital teknologi og legge til rette for varierte og læringsaktiviteter
-
kritisk vurdere egen faglig praksis i henhold til gjeldende læreplan i engelsk
Generell kompetanse
Studenten kan:
-
utvikle og vedlikeholde egen engelskspråklig kompetanse, samt forstå og kritisk evaluere aspekter ved engelsk grammatikk og fonetikk
-
utvise og reflektere over holdninger som er tjenlige for å undervise i engelsk ved å være seg bevist sin rolle som språkmodell, tilrettelegger og veileder i tråd med skolens etiske grunnverdier og ansvar for barns og unges personlige vekst
## Undervisnings- og læringsformer
Undervisningen blir gitt i forelesninger, seminarer og gruppetimer, fysisk så vel som digitalt. Læringsplattform og andre digitale verktøy er en integrert del av emnet. Som en del av emnet legges det opp til en frivillig studietur til England i løpet av semesteret, med alternativt opplegg tilbudt til studenter som ikke ønsker å delta. Studieturen er ikke knyttet til arbeidskrav, men studenter som deltar forventes å delta i organisert undervisning, ekskursjoner osv. Studentene må selv dekke kostnader til reise, opphold og ekskursjoner.
## Arbeidsomfang
Emnet er beregnet til totalt 400 timers arbeidsinnsats, inkl. timeplanlagt undervisning, selvstudium, arbeidskrav, eksamensforberedelser og eksamensgjennomføring.
## Praksis
Det er tre uker praksis i 4. semester. Se nærmere informasjon i programplan for Grunnskolelærerutdanning 1-7 og Plan for praksis (1-7).
Det er knyttet arbeidskrav til praksisprerioden, se pkt. Arbeidskrav.
## Arbeidskrav - vilkår for å avlegge eksamen
-
80 % obligatorisk oppmøte
-
Ett skriftlig arbeidskrav i fonetikk og grammatikk (individuelt, skriftlig)
-
En klasseromsprøve i fonetikk og grammatikk (individuell, skriftlig/muntlig)
-
En muntlig presentasjon knyttet til fagdidaktikk: Læremidler i praksisklassen (individuell/gruppe) (jf. Plan for praksis).
Arbeidskrav vurderes til godkjent / ikke godkjent. Arbeidskrav må være levert til fastsatt tid og godkjent før studenten kan fremstille seg til eksamen.
## Eksamen
Individuell, skriftlig eksamen, varighet 6 timer. Ingen tillatte hjelpemidler. Karakterregel: A-F.
## Sensorordning
To interne sensorer.
## Evaluering av emnet
Tilbakemelding fra studentene er avgjørende for at vi skal kunne tilby emner og studieprogrammer av høy kvalitet. Dette emnet evalueres på følgende måte:
-
midtsemesterevaluering
-
løpende evaluering/sluttevaluering
Resultatene behandles av/i:
-
lærergruppe
-
programansvarlig
-
programutvalg
## Litteratur
Gjeldende litteraturliste for 2024 Vår finner du i Leganto
