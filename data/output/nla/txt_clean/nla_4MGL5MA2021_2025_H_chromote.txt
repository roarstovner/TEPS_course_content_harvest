Alle versjoner:
4MGL5MA202 (2025—2026)
4MGL5MA202 (2024—2025)
4MGL5MA202 (2023—2024)
4MGL5MA202 (2022—2023)
4MGL5MA202 (2021—2022)
4MGL5MA202 (2020—2021)
Emnekode:  4MGL5MA202
Emnenavn:  Matematikk 2, modul 2 5-10
Undervisningssemester:  Vår
Steder:  Oslo
Studieår:  2025–2026
Undervisningsspråk:  Norsk
Studiepoeng:  20 poeng
Enkeltemne:  Nei
## Forkunnskapskrav
Se programplan.
## Anbefalte forkunnskaper
MA101, MA102, MA103 og MA201
## Relevans i studieprogrammet
Inngår i 5-årig matematikkmaster på 5-10 utdanningen.
## Innledning
Matematikk 202 (20 sp) er et obligatorisk påbygningsfag i grunnskolelærerutdanningen 5.-10. trinn for undervisningskompetanse i matematikk. Emnet bygger på Matematikk 101 og 102, 103 og Matematikk 201. Matematikk på 2-er nivå går mer i dybden på utvalgte tema både matematikkdidaktisk og matematikkfaglig, men skal også gjøre studentene bedre i stand til å selv kunne gå i dybden innenfor andre relevante tema. Innenfor matematikkdidaktikk vil fokuset være mer forskningsrettet enn i Matematikk 1.
## Læringsutbytte
Etter fullført emne har studenten følgende læringsutbytte:
Kunnskap
Studenten
- har kunnskap om matematikkdidaktisk forskning med relevans for utvikling av elevers læring på barne- og ungdomstrinnet
- har undervisningskunnskap knyttet til ulike matematiske bevis- og argumentasjonsformer, og erfaring med matematiske teoribygninger innen geometri, prealgebra, algebra, kombinatorikk, tallteori og funksjonslære.
- har god kunnskap i matematisk analyse, inkludert integrasjon og differensialligninger og enkle matematiske modeller, og kan relatere disse begrepene til det matematikkfaglige innholdet i trinn 5-10
- har kjennskap til kvantitative og kvalitative metoder som er relevante i matematikkdidaktisk forskning ﻿
Ferdigheter
Studenten
- kan formidle spesialkunnskap innen et utvalgt matematikkdidaktisk og/eller matematikkfaglig emne relevant for trinn 5-10
- kan tilpasse opplæring både for elever med lavt, stort og ekstraordinært læringspotensial
- kan vurdere elevenes læring i faget og bruke denne som redskap for læreprosessen og for elevers medvirkning til denne
- kan bruke varierte undervisningsformer forankret i teori og egen erfaring, herunder valg, vurdering og utforming av oppgaver og aktiviteter, problemløsning, modellering og pedagogisk bruk av IKT
Generell kompetanse
Studenten
- har dybdeinnsikt i valgt faglig/fagdidaktisk problemstilling
- kan se sammenhengen mellom forskning og skolens utviklingsarbeid
- kan initiere lokalt utviklingsarbeid knyttet til matematikkundervisning
## Innhold
Gjennom MA 202 skal studentene utvikle undervisningskunnskap i matematikk. Dette innebærer at de må ha en solid og reflektert forståelse for den matematikken elevene skal lære og hvordan denne utvikles videre på de neste trinnene i utdanningssystemet. Videre kreves matematikkfaglig kunnskap som er særegen for lærerprofesjonen. Slik kunnskap omfatter, i tillegg til selv å kunne gjennomføre og forstå matematiske prosesser og argumenter, også å kunne analysere slike som foreslås av andre med tanke på å vurdere deres holdbarhet og eventuelle potensial. Undervisningskunnskap innebærer også å ha didaktisk kompetanse som gjør at studentene kan sette seg inn i elevenes perspektiv og læringsprosesser, og gjennom variasjon og tilpasning kunne tilrettelegge matematikkundervisning for elever med ulike behov på en slik måte at matematikk framstår som et meningsfullt fag for alle elever. I MA 202 fortsetter fordypningen innen matematisk analyse og/eller geometri, både i forhold til undervisningskunnskap og i forhold til det teoretiske grunnlaget for denne/disse matematiske temaene.
## Arbeids- og undervisningsformer
Formidlingskompetanse opparbeides gjennom arbeid med fremføring av aktuell spesialkunnskap i gruppe. Mye av det sentrale lærestoffet vil være tema på dekket på forelesninger og seminarer, hvor gruppearbeid, fremføringer og plenumsdiskusjoner rundt problemløsning, bevisføring og analyse inngår.
## Arbeidsomfang
Ca. 600 timer.
## Arbeidskrav
Følgende obligatoriske arbeidskrav må være godkjent før studenten kan gå opp til eksamen i emnet:
- To individuelle oppgaver i kursets fagstoff
- Spesialkunnskap innen matematisk bevisføring formidles gjennom en fremføring
Obligatorisk undervisning fremgår av undervisningsplan. Nærmere opplysninger om arbeidskravenes innhold og tidspunkt for gjennomføring vil bli gitt i årsplanen for faget ved studiestart. Obligatoriske arbeidskrav vurderes som godkjent eller ikke godkjent og teller ikke ved fastsettelse av endelig karakter for studiet. Alle obligatoriske oppgaver og fremlegging må være godkjente før studenten kan gå opp til skriftlig eksamen.
## Vurderingsuttrykk arbeidskrav
Godkjent/ikke godkjent.
## Avsluttende vurdering
- Individuell, skriftlig eksamen på 6 klokketimer.
## Vurderingsuttrykk avsluttende vurdering
Skriftlig eksamen blir vurdert etter en gradert skala med fem trinn fra A til E for bestått og F for ikke bestått.
## Tillatte hjelpemidler
Skriftlig eksamen: Skrivesaker, kalkulator uten grafisk display, LK20, passer, linjal, gradskive og inntil 1 A4-side sider med notater.
## Eksamensspråk
Norsk. Andre språk bare etter søknad.
## Praksis
Se praksisplan for grunnskolelærerutdanningen, trinn 5-10.
## Evaluering av emnet
Det vil bli foretatt emneevaluering i henhold til kvalitetssystemet for NLA Høgskolen.
