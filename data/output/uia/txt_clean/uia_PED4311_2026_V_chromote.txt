## PED431 Inkluderende læringsmiljø og atferd som utfordrer (Vår 2026)
## Innholdsfortegnelse
- Forkunnskapskrav
- Læringsutbytte
- Innhold
- Undervisnings- og læringsformer
- Vilkår for å gå opp til eksamen
- Eksamen
## Forkunnskapskrav
Fullført 30 studiepoeng spesialpedagogikk 1 eller tilsvarende
## Læringsutbytte
Generell kompetanse
Etter fullført emne skal studenten:
- kunne analysere og videreutvikle læringsmiljø ved bruk av forskningsbasert kunnskap
- kunne anvende teori og bidra til nytenkning omkring atferd som utfordrer, for eksempel mobbing, drop-out-problematikk, ADHD, utagerende atferd og emosjonelle vansker
- kunne anvende forskningsbasert kunnskap om sosiale og emosjonelle vansker for å styrke elevenes læring og utvikling
- vise evne til kritisk refleksjon omkring forskning og praksis knyttet til elevers utvikling og læringsmiljø
Kunnskaper
Etter fullført emne skal studenten:
- ha inngående kunnskap om årsaker til og forhold som opprettholder atferdsproblemer
- ha inngående kunnskap om relevant teori og forskning på individ- og systemnivå som fremmer gode læringsmiljø
- ha kunnskap om betydningen av verdier og holdninger for hvordan lærere møter elever med utfordrende atferd og hvordan det skapes et trygt og inkluderende læringsmiljø
- ha avansert kunnskap om forebygging av utfordringer, tidlig innsats og tilrettelegging av opplæringen når atferd utfordrer
Ferdigheter
Etter fullført emne skal studenten:
- ha evne til observasjon, avdekking og forebygging av sosiale og emosjonelle vansker i skolemiljøet og til å sette inn hensiktsmessige tiltak som gir eleven mestringsopplevelser
- kunne reflektere over egen rolle i samarbeid og legge til rette for relasjonsbygging og samarbeid med elever, foresatte, kollegaer og andre fagpersoner
- kunne tilrettelegge for bruk av varierte arbeidsmåter og læremidler som fremmer et godt læringsmiljø
- kunne identifisere, kartlegge og sette inn tiltak for å hjelpe barn og unge med sosiale og emosjonelle utfordringer
- kunne forebygge utvikling av sosiale og emosjonelle utfordringer hos sårbare barn og unge
## Innhold
Emnet gir studentene inngående kunnskaper og ferdigheter i arbeidet med å skape et godt læringsmiljø som forebygger og avhjelper utfordrende atferd hos elever. Emnet presenterer aktuell teori og forskning innenfor sosioemosjonell utvikling hos barn og et inkluderende læringsmiljø i skolen. Studentene skal bli kjent med endringsprosesser i skolemiljøet og hvordan slike prosesser kan gi enkeltelever bedre muligheter for livsmestring. Det blir lagt vekt på relasjonsarbeid og studentenes evne til å reflektere over egne verdier og holdninger i møte med elever som viser utfordrende atferd. Studentene skal få en inngående forståelse av hvordan teori og forskningsbaserte tiltak kan implementeres i skolens læringsmiljø.
## Undervisnings- og læringsformer
Faget i praksis
Det er 25 dager praksis i emnet. Studentene observerer og analyserer enkeltelevers utfordringer og miljøet rundt eleven ut fra kunnskapen de har fått om individ- og systemfaktorer som påvirker utviklingen. Studentene skal deretter handle ut fra en analyse av behovet til enkelteleven og elevens læringsmiljø. Det er videre forventet at studenten reflekterer og vurderer tiltakene sine ut fra elevens læringsutbytte. Det blir en oppsummering og erfaringsutveksling av praksiserfaringene tilbake på campus.
Arbeidsformer og arbeidsomfang
Forelesninger, gruppearbeid og seminarer. Seminarene har en dialogisk arbeidsform der studentene er aktive og deltagende og inviteres til refleksjon og kritisk analyse. Relevante digitale verktøy vil benyttes som hjelpemiddel for læring, formidling og vurdering. Studentene må være forberedt på å filme hverandre for å gi hverandre tilbakemelding i refleksjonsgrupper i seminar.
## Vilkår for å gå opp til eksamen
Godkjent deltakelse i obligatorisk undervisning som går fram av oversikt i Canvas ved semesterstart. Godkjent obligatoriske arbeidskrav som går fram av oversikt i Canvas ved semesterstart. Bestått praksis.
## Eksamen
Individuell muntlig eksamen. Gradert karakter.
