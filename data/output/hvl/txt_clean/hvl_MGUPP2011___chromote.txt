## MGUPP201 Profesjonsrettet pedagogikk 1, emne 2 - Utforskende undervisning
##  Emneplan for studieåret 2025/2026
## Innhold og oppbygning
Faget er satt sammen av to delemner (emne 1 og 2) på 15 studiepoeng hver, med avsluttende eksamen i hvert emne. Emnene legger grunnlaget for praksisorienterte og skolerelevante masteroppgaver i profesjonsrettet pedagogikk.
Emnet vektlegger forskningsbasert kunnskap om god undervisning. Utforskende undervisning tar for seg hvordan undervisning både kan praktiseres og utvikles, analyseres og evalueres. Utforskende undervisning kan knyttes til ulike temaområder som mangfold, bærekraft, medborgerskap, kreativitet og profesjonsutvikling. Du vil lære å forske på undervisning, metodisk og analytisk, med mål om innovativ utvikling av undervisning for elevenes beste. Undervisningen legger opp til ekskursjoner og utprøvinger, individuelt og i grupper. Studenter har her stor grad av medvirkning.
Emne 2 tar opp følgende tema: 
- Systematisk utforsking og utvikling av undervisning, individuelt og i profesjonsfellesskap.
- Den praktiske utøvingen av læreryrkets ulike kunnskapsformer.
- Praksisnære, didaktiske prinsipp som middel til å definere din egen profesjonelle identitet. 
I emnet vil du sammen med andre studenter utforske sentrale pedagogiske spørsmål i læreryrket og nye metoder/innfallsvinkler i undervisning. Gjennom utprøving og utfordringer vil du utvikle kompetanse for å kunne håndtere ulike valg som lærere møter i yrket. Kompetansen er viktig for å igangsette innovative utviklingsprosesser i skolen og for å ta en aktiv rolle i utviklingsarbeid som lærer og leder. 
## Læringsutbytte
Ved fullført studium skal studenten ha følgende læringsutbytte:
Kunnskaper 
Studenten
- har kunnskap om sentrale didaktiske prinsipp og modeller som redskap for utvikling av god undervisning 
- har kunnskap om hvordan internasjonal utdanningspolitikk påvirker profesjon, innhold og undervisning i skolen.
Ferdigheter 
Studenten
- kan anvende didaktiske prinsipp i planlegging av god undervisning 
- kan iverksette endringsprosesser med basis i undervisningsmodeller
- kan utforske undervisningspraksiser og evaluere undervisning
- kan metoder for å innhente og analysere informasjon om elevenes opplevelse av undervisning
- kan forklare hvordan egen praksis blir påvirket av utdanningspolitikk 
Generell kompetanse 
Studenten
- kan planlegge, gjennomføre og begrunne utviklingsarbeid i skolen med utgangspunkt i elevnære, forskningsbaserte metoder for kartlegging og endring
- kan formulere og reflektere over grunnleggende pedagogiske dilemma 
- kan skille mellom pedagogisk-politiske hverdagsideer og empirisk forskning om god undervisning
- kan utveksle synspunkter med andre med bakgrunn innenfor fagområdet og delta i diskusjoner om utvikling av god praksis  
## Krav til forkunnskaper
Ingen
## Undervisnings- og læringsformer
Emnet er en Vestlandsklasse. Organisering av undervisningen i dette emnet vil være felles for alle campus og gjennomføres som en kombinasjon av nettbasert undervisning og fysisk undervisning på campus. Undervisningsformer vil være en kombinasjon av forelesninger, ekskursjoner og studentaktive læringsformer, både i klasse og i mindre grupper. Du vil få prøve ut ulike undervisningsformer, også digitale. Fordelingen av digital og fysisk undervisning justeres etter fordeling av studenter og i samråd med studentgruppen.
## Obligatorisk læringsaktivitet
Emnet har en skriftlig og en muntlig obligatorisk læringsaktivitet. Læringsaktivitetene er knyttet til utforskende undervisning og analyse av undervisning. Læringsaktivitetene er knyttet til praksis, i tråd med emneplan for praksis.
Obligatorisk oppmøte i undervisning/samlinger, ulike øvinger, arbeid i gruppe og læringsaktiviteter blir nærmere spesifisert i semesterplan. Det er krav om 80% oppmøte.
De obligatoriske læringsaktivitetene må være godkjent av emneansvarlig senest 2 uker før studenten kan framstille seg til eksamen. Dersom en obligatorisk læringsaktivitet blir vurdert som ikke godkjent, skal det bli gitt en begrunnelse for dette. Studenter som ikke får godkjent en obligatorisk læringsaktivitet vil, så langt det lar seg gjøre innen fastsatte frister, få ett nytt forsøk i inneværende semester.
## Vurderingsform
Semesteroppgave, som bygger på læringsaktiviteter i emnet, ca. 4000 ord. +/- 10% .
Karakterskala A-F, der F tilsvarer ikke bestått. 
Det er mulig å levere forbedret versjon i påfølgende semester. Det er bare mulig å levere forbedret versjon med samme problemstilling en gang. Etter dette må det skrives helt ny semesteroppgave.
## Hjelpemidler ved eksamen
Alle hjelpemidler er tillatt. For mer informasjon om bruk av kunstig intelligens (KI) se Innlevering av heimeeksamen og oppgåver - Høgskulen på Vestlandet (hvl.no).
