## MGBNA401 Naturfag 2, emne 2 - Fordypning i biologi for grunnskolen
##  Emneplan for studieåret 2025/2026
## Innhold og oppbygning
Naturfag 2 består av to emner, hvert på 15 studiepoeng:
- Fordypning i fysikk og kjemi for grunnskolen
- Fordypning i biologi for grunnskolen
Begge emnene er lagt til vårsemesteret tredje studieår. Det vil dermed bli lagt til rette for at Naturfag 2 kan tas som utvekslingsstudent ved en annen institusjon.
Naturfag 2 supplerer Naturfag 1 i bredde og dybde. Fag og didaktikk sees i sammenheng og emnene som tas opp skal gi faglig og didaktisk trygghet for arbeid med sentrale områder av naturfaget for 1.-7. trinn i grunnskolen.
Emneplanen følger progresjonen i praksis og i de fagovergripende tema slik det går fram av studieprogramplanen og emneplanen for praksis for det aktuelle året.
Emnet undervises på engelsk om 3 eller flere utvekslingsstudenter velger emnet.
Fordypning i biologi for grunnskolen er todelt og består av en naturfaglig og naturfagdidaktisk del på 7,5 studiepoeng og en FoU-oppgave, et forsknings- og utviklingsarbeid på 7,5 sp. FoU-oppgaven skal være profesjonsrettet og i kombinasjon mellom naturfagdidaktikk og pedagogikk og elevkunnskap.
Den naturfaglige delen av emnet har fokus på utdanning for bærekraftig utvikling, evolusjon, genetikk, cellulære prosesser og bioteknologi. I naturfagdidaktikk er fokuset på å videreutvikle studentenes undervisningskompetanse i naturfag.
## Læringsutbytte
Ved fullført emne skal studenten ha følgende totale læringsutbytte:
Kunnskaper
Studenten
- har kunnskap om cellulære prosesser
- har kunnskap om mekanismer bak genetikk, evolusjon og artsdannelse
- har kunnskap om utfordringer og muligheter for bærekraftig utvikling i fremtiden med spesielt fokus på bevaring av biologisk mangfold
- har kunnskap om ulike naturtyper og om arter og grupper av organismer som er tilpasset norsk natur
- har kunnskap om undervisning for bærekraftig utvikling
- har kunnskap om og kan drøfte sosiovitenskaplige problemstillinger knyttet til blant annet bærekraftig utvikling og bioteknologi
- har kunnskap om relevant naturfagdidaktisk forskning
Ferdigheter
Studenten
- kan finne, vurdere og henvise til naturfaglig og naturfagdidaktisk forskning og litteratur og anvende dette i undervisning og i drøfting med medstudenter
- kan arbeide selvstendig og forskningsbasert med naturfagdidaktiske problemstillinger
- kan formidle andres og egen forskning og beherske akademisk skriving på grunnleggende nivå
- kan anvende og vurdere naturvitenskap i samfunnsrelevante spørsmål
- kan anvende fagspesifikk- og didaktisk kunnskap i planlegging, gjennomføring og evaluering av undervisning i naturfag
Generell kompetanse
Studenten
- har begynnende innsikt i metoder innenfor profesjonsrettet forskning
- kan fordype seg i selvvalgt naturfagdidaktisk litteratur og reflektere over dens rolle i undervisning
- kan bidra og delta i utvikling av undervisningspraksis i naturfag på 1.-7. trinn
- kan gjennomføre naturfagundervisning i samsvar med gjeldende læreplan for 1.-7. trinn
- kan planlegge og gjennomføre tverrfaglig undervisning
## Krav til forkunnskaper
Ingen
## Anbefalte forkunnskaper
Naturfag 1 - Innføring i biologi for grunnskolen
## Undervisnings- og læringsformer
Arbeidsformene vil variere mellom forelesninger, diskusjoner, demonstrasjoner, feltarbeid, ekskursjoner, oppgaveløsning og undervisningsøvelser.
Feltarbeid eller ekskursjoner er en obligatorisk del av studiet og det forutsettes at studentene deltar på dette.
Deler av pensumet må arbeides med som selvstudium. Det anbefales at lærestoffet bearbeides gjennom kollokvier.
## Obligatorisk læringsaktivitet
Gjennom semesteret skal studentene ha obligatoriske læringsaktiviteter som dokumenterer utvikling av faglig og naturfagdidaktisk kompetanse. De obligatoriske læringsaktivitetene skal innbefatte:
- Oppgave knyttet til praksis
- Presentere FoU-oppgaven i et midtveisseminar, og kommentere på en annen students prosjekt
- Faglige og didaktiske læringsaktiviteter
Det vil bli gitt nærmere retningslinjer for de obligatoriske læringsaktivitetene ved semesterstart. De obligatoriske læringsaktivitetene må være gjennomført til fastsatte frister og godkjent før en kan gå opp til eksamen.
## Vurderingsform
Del 1: Skriftlig skoleeksamen, 4 timer. Teller 50 % av endelig karakter.
Del 2: FoU-oppgave. Teller 50 % av endelig karakter.
Karakterskala A-F, der F tilsvarer ikke bestått.
Begge deler må være bestått for å få karakter i emnet. Ved ikke bestått på en av delene, må den delen som ikke er bestått bli tatt som ny eksamen.
Dersom FoU-oppgaven ikke er bestått, er det mulig å levere forbedret versjon i påfølgende semester. Det er bare mulig å levere forbedret versjon med samme problemstilling en gang. Etter dette må det skrives helt ny FoU-oppgave.
## Hjelpemidler ved eksamen
- Skriftlig skoleeksamen: Ingen hjelpemidler.
- FoU-oppgave: Alle hjelpemidler er tillatt.
