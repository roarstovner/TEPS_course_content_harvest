## MGBSA401 Samfunnsfag 2, emne 2 - Fordypning i samfunnsfag 2
##  Emneplan for studieåret 2025/2026
## Innhold og oppbygning
Lærerutdanningsfaget samfunnsfag skal forberede studentene til profesjonsrollen som samfunnsfagslærer. Samfunnsfagsstudiet i grunnskolelærerutdanningen byr på utvalgte samfunnsfaglige tema. Dette emnet er rettet mot barne- og mellomtrinn med særlig vekt på å videreutvikle grunnleggende ferdigheter og kompetansemål.
Emnet går dypere inn i utvalgte tema i samfunnsfag og samfunnsfagsdidaktikk. Emnet skal også åpne for utvidet forståelse av sammenhenger mellom teoretiske perspektiv og ulike læringsprosesser i skolen. I emnet skal studentene skrive en FoU-oppgave. Tema for FoU-oppgaven skal være relevant for undervisningsfaget samfunnsfag. Deler av pensum er på engelsk.
## Læringsutbytte
Ved fullført emne skal studenten ha følgende totale læringsutbytte:
Kunnskaper
Studenten
- har dybdekunnskap om utvalgte teorier, metoder og fagdidaktikk knyttet til et sentralt tema i undervisningsfaget samfunnsfag
- har dybdekunnskap om utvalgte eksempler på samfunnsprosesser knyttet til makt, identitet og tilhørighet i geografisk, historisk og samfunnsvitenskapelig perspektiv
Ferdigheter
Studenten
- kan arbeide med verdier og holdninger i samfunnsfag for å fremme kritisk refleksjon og handlingskompetanse hos elevene
- kan finne, vurdere og tolke ulike typer kilder, og bruke dette i eget FoU-arbeid og til å utvikle elevenes kritiske kompetanse
- kan planlegge, lede og vurdere læringsarbeidet for barne- og mellomtrinn med særlig vekt på å videreutvikle grunnleggende ferdigheter og gi læringsrettede tilbakemeldinger til elevene, tilpasset deres ulike forutsetninger og behov
- kan bruke og vurdere ulike arbeidsmåter som stimulerer elevens evne til å danne seg oversikt over perioder og utviklingsmønstre og til refleksjon over hvordan historie og kultur blir konstruert
- kan legge til rette for demokratisk praksis, utvikling av medborgerskap, samarbeid og konfliktløsning i skolen
- kan reflektere over praksis og praksisplanlegging, ledelse av læringsarbeid og vurdering av dette som grunnlag for læringsrettede tilbakemeldinger
Generell kompetanse
Studenten
- kan legge til rette for elevene kan reflektere over samfunnsfaglige spørsmål og stimulere til kritisk tenkning
- er i stand til å utføre samfunnsfaglige teoretiske og fagdidaktiske analyser i eget arbeid og legge til rette for å utvikle analytiske evner hos elever
- kan bidra til endringsprosesser og samfunnsfaglig nytenkning i skolen og involvere lokalt samfunnsliv i opplæringen
## Krav til forkunnskaper
Ingen
## Anbefalte forkunnskaper
MGBSA101 og MGBSA201
## Undervisnings- og læringsformer
Oppgaveskriving, presentasjon av oppgave, gruppearbeid, forelesninger, individuelt arbeid og ekskursjoner.
## Obligatorisk læringsaktivitet
- Studentaktive læringsformer lagt til undervisningsøkter er obligatoriske, med krav om 80% deltakelse. Det fremgår av undervisningsplanen hvilke økter dette gjelder.
- Studenten skal legge frem utkast til FoU-oppgave for medstudenter og faglærer i et midtveisseminar, og kommentere på minst én annen students prosjekt.
De obligatoriske læringsaktivitetene må være godkjent av emneansvarlig senest 2 uker før studenten kan framstille seg til eksamen. Dersom en obligatorisk læringsaktivitet blir vurdert som ikke godkjent, skal det bli gitt en begrunnelse for dette. Studenter som ikke får godkjent en obligatorisk læringsaktivitet vil, så langt det lar seg gjøre innen fastsatte frister, få ett nytt forsøk i inneværende semester.
## Vurderingsform
- Del 1: FoU-oppgave: 5000 ord +/- 10% for individuelle oppgaver og 7000 ord +/- 10% for paroppgaver. Vekting 50% av endelig karakter.
- Del 2: Individuell muntlig eksamen, 30 minutter. Vekting 50% av endelig karakter.
Karakterskala A-F, der F tilsvarer ikke bestått.
Begge deler må være bestått for å få karakter i emnet. Ved ikke bestått på en av delene, kan den delen som ikke er bestått bli tatt som ny eksamen.
Dersom oppgaven (del 1) ikke er bestått, er det mulig å levere forbedret versjon i påfølgende semester. Det er bare mulig å levere forbedret versjon med samme problemstilling en gang. Etter dette må det skrives helt ny FoU-oppgave.
## Hjelpemidler ved eksamen
- FoU-oppgave: Alle hjelpemidler er tillatt. For mer informasjon om bruk av kunstig intelligens (KI) se Innlevering av heimeeksamen og oppgåver - Høgskulen på Vestlandet (hvl.no).
- Muntlig eksamen: Ingen hjelpemidler.
