## MGBSP201 Spesialpedagogikk 1, emne 2 - Psykososial utvikling og språk-, lese-, og skrivevansker
##  Emneplan for studieåret 2025/2026
## Innhold og oppbygning
Studentene skal i dette emnet videreutvikle sin spesialpedagogiske kompetanse i møte med elevmangfoldet. Emnet skal gi mer inngående kunnskap om utvikling og risiko innen det psykososiale området og språk-, lese- og skrivevansker. Studentene skal få kunnskap om ulike forståelsesmåter og sentrale begrep, kjenne igjen ulike tegn til vansker, betydningen av observasjon og kartlegging, samt tilrettelegging på individ- og systemnivå. Emnet vektlegger det å se eleven som en del av et større miljø, som en viktig del av arbeidet med å forebygge og motvirke utfordringer.
Med bakgrunn i norsk og internasjonal forskning, faglitteratur og refleksjon over sammenhenger mellom teori og praksis, skal studentene videreutvikle sin spesialpedagogiske kompetanse, vurdere egen praksis og se muligheter i norsk grunnskole.
## Læringsutbytte
Ved fullført emne skal studenten ha følgende læringsutbytte:
Kunnskap
Studenten
- har grunnleggende innsikt i ulike sider ved barn og unges psykososiale utvikling, språkutvikling og lese- og skriveutvikling
- har kunnskap om ulike psykososiale vansker, mulige årsaker og ulike risiko- og ressursfaktorer, identifisering og tilrettelegging på individ- og systemnivå
- har kjennskap til sammenhengen mellom læringsmiljø, psykososiale vansker, språk-, lese- og skrivevansker, komorbiditet og følgevansker
Ferdigheter
Studenten
- kan identifisere og vurdere tegn og risikofaktorer for utvikling av utrygge læringsmiljø, psykososiale vansker, språk-, lese- og skrivevansker
- kan planlegge, gjennomføre og evaluere spesialpedagogiske tiltak (inkludert bruk av relevante digitale verktøy) i samarbeid med andre
- kan bruke forskingsbasert kunnskap til kritisk å velge, formulere, undersøke og drøfte spesialpedagogiske problemstillinger
Generell kompetanse
Studenten
- kan kritisk reflektere over hvordan vi forstår vansker som kan oppstå innenfor områdene psykososial utvikling og språk, lesing og skriving.
- har forståelse for dilemma, utfordringer og muligheter i skolens arbeid med å tilby en inkluderende opplæring for elever på 1-7 trinn
## Krav til forkunnskaper
Ingen
## Anbefalte forkunnskaper
Gjennomført første og andre studieår i den 5-årige lærerutdanningen.
## Undervisnings- og læringsformer
Vestlandsklassen går på tvers av campus, og undervisning gjennomføres som en kombinasjon av nettbasert undervisning felles for alle campus og regelmessig fysisk undervisning på det enkelte studiested. Det tilrettelegges for læringsmiljø på hver campus, der studentene eksempelvis jobber sammen i campusvise grupper. Undervisning er en kombinasjon av forelesninger, individuelt arbeid, studentaktive læringsformer, ekskursjon, samt veiledning individuelt eller i grupper. Refleksjon knyttet til teori og praksis er et element i flere av undervisningsformene. Det er en forutsetning at studentene arbeider med lærestoffet på egenhånd.
## Obligatorisk læringsaktivitet
- Muntlig framlegg
- Det er krav om fremmøte i minst 80% av den studentaktive undervisningen i emnet. Emnet har regelmessig undervisning som krever fysisk oppmøte på campus.
De obligatoriske læringsaktivitetene må være godkjent av emneansvarlig senest 2 uker før studenten kan framstille seg til eksamen. Dersom en obligatorisk læringsaktivitet blir vurdert som ikke godkjent, skal det bli gitt en begrunnelse for dette. Studenter som ikke får godkjent en obligatorisk læringsaktivitet vil, så langt det lar seg gjøre innen fastsatte frister, få ett nytt forsøk i inneværende semester
## Vurderingsform
Individuell semesteroppgave.
Oppgaven skal være på 4000 ord (pluss/minus 10%).
Karakterskala A-F, der F tilsvarer ikke bestått.
Retningslinjer for innlevering av ny eksamen
Studenter som får ikke bestått på eksamen har anledning til å levere forbedret versjon av oppgaven en gang. Dersom det blir stryk igjen må studenten skrive en helt ny oppgave neste gang, med ny problemstilling etter godkjenning fra emneansvarlig.
Studenter som har bestått, men ønsker å melde seg opp til ny, utsatt eksamen, kan levere eksamensoppgave bygget på samme problemstilling på nytt en gang, forutsatt at det blir henvist til egen tidligere eksamen (for å unngå plagiering). Studenten kan også velge å skrive en helt ny oppgave, forutsatt at ny problemstilling blir godkjent av emneansvarlig.
## Hjelpemidler ved eksamen
Alle hjelpemidler er tillatt.
