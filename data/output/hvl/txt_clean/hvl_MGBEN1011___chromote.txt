Emnebeskrivelsene for Engelsk 1 bygger på Nasjonale retningslinjer for grunnskolelærerutdanningen 1-7 (2016) og inngår i en femårig grunnskolelærerutdanning med master. Emnet er åpent for innreisende studenter.
Engelsk 1 for 1.-7. trinn gir en innføring i engelsk språk, litteratur, kultur, og fagdidaktikk med spesiell vekt på begynneropplæring. På språksiden omfatter dette kunnskap om hvordan språket er bygd opp, og emnet har et komparativt fokus som vektlegger språklige forskjeller mellom engelsk og norsk, eventuelt også andre språk. På litteratur- og kultursiden omfatter dette kunnskap om barnelitteratur og bruk av ulike tekster på barnetrinnet, samt analyse av skjønn- og faglitterære tekster. Utvikling av egen språkferdighet og tekstkompetanse står også sentralt.
Emnet omfatter engelskundervisning for hele barnetrinnet. Dette inkluderer grunnleggende ferdigheter og kjennskap til læreplanverket, samt det som kjennetegner elevene i denne aldersgruppen og deres språkutvikling i engelsk. I tillegg gir emnet innsikt i ulike læringsaktiviteter og metoder for engelskopplæringen i grunnskolen.
## Læringsutbytte
Ved fullført emne skal studenten ha følgende totale læringsutbytte:
Kunnskaper
Studenten
- har grunnleggende kunnskap om lydsystemet i engelsk, ordtilfanget og språkets grammatiske struktur inkludert forskjeller og likheter mellom engelsk og andre språk
- har kunnskap om hvordan barn lærer språk, med fokus på begynneropplæring
- har kunnskap om flerspråklighet som ressurs i klasserommet
- har kunnskap om læreplanverket, nasjonale prøver, og læremidler for engelskfaget
- har grunnleggende kunnskap om tilegnelse av ordforråd og om strukturer i engelsk fra lyd- til tekstnivå
- kjenner til sanger, rim, litteratur og andre kulturelle uttrykk som kan brukes i undervisning av barn
- har kunnskap om de grunnleggende ferdighetene i engelskfaget
Ferdigheter
Studenten
- kan analysere litteratur, samt velge ut og tilrettelegge for arbeid med engelskspråklig litteratur for barn
- kan identifisere og forklare grunnleggende elementer i språkets grammatiske struktur og lydsystem
- kan bruke engelsk muntlig og skriftlig, sikkert og selvstendig
- kan planlegge og lede varierte og differensierte læringsaktiviteter, også digitale, som fremmer dybdelæring og utvikling av de grunnleggende ferdighetene
- kan legge til rette for tilpasset opplæring
- kan bruke underveisvurdering for å veilede elever i engelskopplæringen
- kan muntlig og skriftlig diskutere et utvalg av skjønn- og faglitteratur
- kan innhente og tilrettelegge informasjon om samfunnsspørsmål og kulturelle tema til bruk i undervisningen
Generell kompetanse
Studenten
- kan formidle relevant fagstoff og kommunisere på engelsk på en måte som er tilpasset elever på trinn 1-7
- kan reflektere over egen læring og undervisningspraksis i lys av etiske grunnverdier og skolens ansvar for barn og unges personlige vekst
- kan arbeide selvstendig og sammen med andre for å tilrettelegge for elevers læring og utvikling
- kan vedlikeholde og utvikle sin egen språklige og didaktiske kompetanse
- kan skrive akademisk på begynnernivå
## Krav til forkunnskaper
Ingen
## Undervisnings- og læringsformer
Kurset omfatter en rekke strategier for språklæring og arbeid med et fremmedspråk.
Arbeidsmåter vil være oversiktsforelesninger i kombinasjon med drøfting av stoffet, gruppearbeid (både i par og større grupper), individuelt arbeid, prosjektarbeid og framføringer. Studentene vil få erfaring med arbeidsmåter som kan brukes i grunnskolen. Det forventes at studentene på eget initiativ deltar i diskusjoner på kollokviemøter og på digitale læringsplattformer som en utvidelse av læringssituasjonen, i tillegg til det som foregår i klassen.
All undervisning i faget foregår på engelsk, og språkøvingsaspektet står sentralt i studentenes arbeid. Læringen i engelskstudiet forutsetter samhandling med andre studenter og faglærere om sentrale utfordringer i faget, utvikling av muntlige og skriftlige ferdigheter, samt studentenes didaktiske kompetanse. Denne delen av en lærers kompetanse kan ikke tilegnes kun ved lesing, men må opparbeides i reell dialog og ved tilstedeværelse i undervisningen. Det forventes derfor at studentene følger all undervisning, deltar aktivt og er med på å ta ansvar for læringsaktivitetene, slik at de bidrar til å utvikle et godt fagmiljø. Det som formidles i undervisningen, kan komme i tillegg til det som står på pensumlisten, og vil regnes som pensum til eksamen. Ikke alle deler av pensum vil bli gjennomgått, slik at studiet krever en god del selvstendig arbeid.
Praksis er en integrert del av studiet.
## Obligatorisk læringsaktivitet
- Studentene må levere inn og motta veiledning på utkast av semesteroppgaven
- En obligatorisk læringsaktivitet i et språkemne
Semesterplanen vil gi nærmere retningslinjer for de obligatoriske læringsaktivitetene, og det vil også bli informert om veiledning og faglige krav. Studentene plikter å orientere seg om og overholde innleveringsfristene. En obligatorisk læringsaktivitet skal knyttes til akademisk skriving.
De obligatoriske læringsaktivitetene må være godkjent av emneansvarlig senest 2 uker før studenten kan framstille seg til eksamen. Dersom en obligatorisk læringsaktivitet blir vurdert som ikke godkjent, skal det bli gitt en begrunnelse for dette. Studenter som ikke får godkjent en obligatorisk læringsaktivitet vil, så langt det lar seg gjøre innen fastsatte frister, få ett nytt forsøk i inneværende semester.
Hvis en oppgave ikke leveres innen fristen, regnes dette som et mislykket første forsøk. Dersom en student ikke består en oppgave på andre forsøk, vil hen ikke bli godkjent til å gå opp til eksamen.
Det kreves tilstedeværelse i minst 70 % av undervisningen. Når fraværet overstiger 30 %, vil studenten ikke få emnet godkjent, uavhengig av årsak.
## Vurderingsform
- Del 1: Individuell skriftlig eksamen, 3 timer. Teller 40 % av endelig karakter.
- Del 2: Individuell skriftlig oppgave, 1500 ord. Teller 60 % av endelig karakter.
Karakterskala A-F, der F tilsvarer ikke bestått.
Begge deler må være bestått for å få karakter i emnet. Ved ikke bestått på en av delene, kan den delen som ikke er bestått bli tatt som ny eksamen.
Det er mulig å levere forbedret versjon (del 2) i påfølgende semester. Det er bare mulig å levere forbedret versjon med samme problemstilling en gang. Etter dette må det skrives helt ny oppgave.
## Hjelpemidler ved eksamen
Skriftlig eksamen: Ingen hjelpemidler.
Skriftlig oppgave: Alle hjelpemidler er tillatt. For informasjon om bruk av kunstig intelligens (KI) se Innlevering av heimeeksamen og oppgåver - Høgskulen på Vestlandet (hvl.no).
