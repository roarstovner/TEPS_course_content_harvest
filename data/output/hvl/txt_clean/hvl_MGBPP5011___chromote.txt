## MGBPP501 Profesjonsrettet pedagogikk 2, emne 1 - Metode og vitenskapsteori i profesjonsrettet pedagogikk
##  Emneplan for studieåret 2025/2026
## Innhold og oppbygning
Profesjonsrettet pedagogikk er en fordypning i pedagogikk som skal gi kompetanse i utforsking og utvikling av god undervisning i møte med elevmangfoldet i skolen. Fordypningen vektlegger sentrale perspektiv på pedagogikk som fag og forskningsfelt, samt praksisrelevante ferdigheter som er viktig for å utøve lærerarbeid i skolen.
Emnet har som mål at studentene utvikler vitenskapsteoretisk forståelse, kritisk refleksjon og innsikt i kvalitative og kvantitative forskningsmetoder og etikk av relevans for det profesjonspedagogiske feltet, samt egen masteroppgave. Emnet tar sikte på å gi studentene dypere og bredere innsikt i hovedtemaene fra profesjonspedagogikk syklus 1 basert på eget masteroppgavetema. Sentralt i emnet er utvikling og bearbeiding av en prosjektskisse til en profesjonsrettet pedagogikk. Vi legger stor vekt på utvikling av eget masterprosjekt i emnet.
Tema for en master i profesjonsrettet pedagogikk kan være:
- Kritisk blikk på utdanningspraksis og politikk
- Hvordan lærerutdanning regulerer lærerstudentenes profesjonelle utvikling, og nyutdannede læreres møte med arbeidet i skolen
- Indirekte pedagogikk
- Det uforutsettes pedagogikk
- Hvordan skolen og lærere møter eksistensielle kriser i skole og samfunn
- Alternativ pedagogikk, alternative skoler og alternative opplæringsarenaer
- Alternative måter å drive undervisning og skole på, for eksempel mer bærekraftige, lokale samarbeidsformer.
- Bildebruk og visuelle virkemidler i pedagogikk
- Digital kompetanse i pedagogikk og undervisning
- Ledelse i mangfoldige skoler og klasser
- Den flerkulturelle og interkulturelle skolen
- Estetiske læreprosesser i skolen
- Skolebasert kompetanseutvikling og kollektiv utvikling av undervisningspraksis-aksjonslæring og lesson studies
Emnet inneholder:
- Praksisorienterte og skolerelevante forskningsdesign
- Praksisrelevante vitenskapstradisjoner, og hvilke følger dette får for eget forsknings- og utviklingsarbeid
- Kvalitative og kvantitative metoder relevant for forskning og utvikling i skolen og i læreryrket
- Operasjonalisering av forskningsdesign, problemstillinger og kvalitetskriterier for forskningsarbeider
- Etiske problemstillinger innenfor pedagogisk forskning
- Akademiske teksttradisjoner og tekstformer
Gjennom kritisk, empirisk vitenskapsmetodologi har emnet til hensikt å vise hvordan man kan forske på pedagogiske handlinger for å forstå hva som støtter eller hindrer god undervisningspraksis. Gjennom introduksjon til vitenskapsteori og forskningsmetode, legger emnet grunnen for den vitenskapelige forankringen av studentene sitt eget masterprosjekt, og for at en senere kan utvikle god undervisning med støtte i forskning.
Emnet gir innsikt i hvordan vi tilnærmer oss aktuelle problemstillinger for praksisfeltet gjennom forskning. Sentrale problemstillinger kan være: Hvordan kan man planlegge, gjennomføre og evaluere undervisningsmodeller? Hva innebærer det å være en profesjonell lærer? Hvordan legge til rette for en inkluderende undervisning i en mangfoldig skole? Hvordan støtter/hindrer utdanningspolitikk lærerarbeid?
## Læringsutbytte
Ved fullført studium skal studenten ha følgende totale læringsutbytte:
Kunnskaper
Studenten skal ha kunnskap og forståelse når det gjelder
- sentrale vitenskapsteoretiske tema og tradisjoner i pedagogisk forskning
- praksisrelevante kvantitative og kvalitative forskningsmetoder
- etiske problemstillinger innenfor pedagogisk forskning
- argumentasjon, retorikk og ulike akademiske tekstsjangre
- sentrale pedagogiske problemstillinger, forskningstradisjoner og skrivekonvensjoner
Ferdigheter
Studenten kan anvende kunnskap med hensyn til
- grunnleggende vitenskapstradisjoner og diskusjon av relevante retninger innenfor disse
- valg av vitenskapstradisjon og metodeformulering og vurdering av konsekvenser for gjennomføring av forskningsarbeid
- lesing og vurdering av vitenskapelig litteratur (knyttet til forskningsfeltet)
- Vise profesjonsfaglig digital kompetanse i presentasjon av sitt eget planlagte masterprosjekt.
Generell kompetanse
Studenten kan anvende kunnskap og ferdigheter i forhold til
- å søke og å velge ut relevant forskningslitteratur knyttet til eget forskningstema
- å redegjøre for ulike typer forskningsdesign med relevans for arbeidet med masteroppgaven
- å formulere egne forskningsspørsmål og problemstillinger, og skrive en egen forskingsbasert tekst
## Krav til forkunnskaper
Ingen
## Anbefalte forkunnskaper
- MGBPP101: Profesjonsrettet pedagogikk 1, emne 1 - Pedagogikk og pedagogiske handlinger
- MGBPP201: Profesjonsrettet pedagogikk 1, emne 2 - Utforskende undervisning
## Undervisnings- og læringsformer
Undervisningen gjennomføres ved forelesninger, seminar, omvendt undervisning og kollokviegrupper. Det veksles mellom nettbaserte forelesninger og campusbaserte seminarer.
## Obligatorisk læringsaktivitet
- En muntlig læringsaktivitet
- En skriftlig læringsaktivitet
De obligatoriske læringsaktivitetene må være godkjent av emneansvarlig senest 2 uker før studenten kan framstille seg til eksamen. Dersom en obligatorisk læringsaktivitet blir vurdert som ikke godkjent, skal det bli gitt en begrunnelse for dette. Studenter som ikke får godkjent en obligatorisk læringsaktivitet vil, så langt det lar seg gjøre innen fastsatte frister, få ett nytt forsøk i inneværende semester.
## Vurderingsform
Mappevurdering basert på prosessoppgaver underveis i emnet. Mappen skal ha relevans for masteroppgaven. 5000 ord +/- 10%.
Karakterskala: Bestått/Ikke bestått. Sensor skriver en begrunnelse av vurdering av oppgaven.
Ved ikke bestått kan det leveres forbedret versjon av mappen til ny eksamen èn gang.
## Hjelpemidler ved eksamen
Alle hjelpemidler er tillatt. For mer informasjon om bruk av kunstig intelligens (KI) se Innlevering av heimeeksamen og oppgåver - Høgskulen på Vestlandet (hvl.no).
