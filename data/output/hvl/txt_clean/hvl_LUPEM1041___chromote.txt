## LUPEM104 Musikerskap 2
##  Emneplan for studieåret 2025/2026
## Innhold og oppbygning
Som faglærer i musikk, må studenten beherske både hoved- og bi-instrumenter på et relevant nivå. Studenten vil i emnet arbeide med utvikling av egne ferdigheter som utøver og samtidig ha fokus på å bli lærer for andres utøving på hovedinstrument og i samspillaktiviteter.
Dette emnet fokuserer på musikalske og didaktiske praksiser og emnet fremmer studentens kompetanse i å utvikle didaktiske undervisningopplegg og formidlingsprosjekter. Sammenhengen mellom utøving, musikalsk samhandling, arrangering/komponering og didaktikk står sentralt.
Sentrale tema i emnet er:
- Hovedinstrument
- Musikkteknologi
- Samspill/kor
- Gehør, teori/arrangering og komponering
- Musikkorientering
- Musikkdidaktikk
## Læringsutbytte
Ved fullført emne skal studenten ha følgende totale læringsutbytte:
Kunnskaper
Studenten
- har kunnskap om individuell tilpasning og differensiering i musikkundervisning
- har kunnskap om musikkhistoriske perspektiver med fokus på populærmusikk
- har kunnskap om utvalgte arrangerings- og komponeringsteknikker
- har kunnskap om generelle og instrumentale sjangertrekk som er relevante for samspillaktiviteter
Ferdigheter
Studenten
- kan bruke hoved- og bi-instrumenter på en konstruktiv og relevant måte i formidling og undervisning, alene og i samspill med andre
- kan bruke stemmen på en hensiktsmessig måte i ulike ensemble- og undervisningssituasjoner
- kan skape, dokumentere og tilrettelegge musikk for ulike arenaer
- har grunnleggende ferdigheter i opptaksteknikk og DAW
Generell kompetanse
Studenten
- kan anvende ulike arbeidsmåter i forbindelse med musikkutøving og formidling
- kan kommunisere om og reflektere rundt problemstillinger knyttet til musikk og musikalsk læring
## Krav til forkunnskaper
Ingen
## Anbefalte forkunnskaper
Ingen
## Undervisnings- og læringsformer
Undervisnings- og læringsformene i dette emnet er i stor grad knytt til praktisk undervisning der teori blir integrert gjennom undervisning og praktisk erfaring. Gruppearbeid og individuelt arbeid med fokus på studentaktive læringsformer inngår som en viktig del av emnet.
## Obligatorisk læringsaktivitet
- Det er obligatorisk deltakelse i seminar, ulike former for ferdighetstrening og arbeid i grupper. Fraværsgrense er 20%.
- Individuell oppgave i musikkteknologi
- Skriftlig refleksjonsoppgave i didaktikk
De obligatoriske læringsaktivitetene må være godkjent av emneansvarlig senest 2 uker før studenten kan framstille seg til eksamen. Dersom en obligatorisk læringsaktivitet blir vurdert som ikke godkjent, skal det bli gitt en begrunnelse for dette. Studenter som ikke får godkjent en obligatorisk læringsaktivitet vil, så langt det lar seg gjøre innen fastsatte frister, få ett nytt forsøk i inneværende semester.
Nærmere retningslinjer for læringsaktivitetene blir gitt ved semesterstart.
## Vurderingsform
- Del 1: Praktisk eksamen. Hovedinstrument. 25 minutter pr. student. Eksamen består av repertoar (10-15 min.) og samtale med sensorer (inntil 10 min.). Vekting: 50% av endelig karakter. 
- Del 2: Individuell oppgave i musikkhistorie, arrangering og komponering (skriftlig oppgave og lydfil). Omfang: 2000 ord +/- 10 %. Vekting: 50 % av endelig karakter.
Karakterskala: A-F, der F tilsvarer ikke bestått.
Begge deler må være bestått for å få karakter i emnet. Ved ikke bestått på en av delene, kan den delen tas som utsatt/ny eksamen.
Ved ikke bestått oppgave (del 2) er det mulig å levere forbedret versjon av oppgaven i påfølgende semester. Det er bare mulig å levere forbedret versjon med samme problemstilling en gang. Etter dette må det skrives helt ny oppgave.
## Hjelpemidler ved eksamen
Alle hjelpemidler er tillatt.
