I emnet vert det lagt vekt på utøvande verksemd, skaping og formidling, der dei ulike delane av musikkfaget i grunnskulen vert integrerte. Det vil difor vere relevant å arbeide med ulike aktivitetar knytt opp mot kjerneelementa i læreplanen LK20, som inneber å utøve, lage, og oppleve musikk, og å arbeide med kulturforståing. Gjennom emnet skal studentane utvikle sine musikalske og fagdidaktiske ferdigheiter, opparbeide seg eit relevant repertoar for grunnskulen, og få eit reflektert medvit om sentrale problemstillingar som kan relaterast til musikkundervisninga i grunnskulen.
## Læringsutbytte
Ein student som har fullført dette emnet skal ha følgjande læringsutbytte, definert som kunnskapar, ferdigheiter og generell kompetanse:
Kunnskapar
Studenten
- har kunnskap om musikalsk barnekultur og barn si musikalske utvikling
- har kunnskapar om musikklæraren som leiar og tilretteleggjar for musikkopplæring, og om nasjonale og lokale læreplanar i faget
- har kunnskap om ulike omgrep og ulik fagterminologi som bidrar til å forstå, analysere og notere musikk til bruk i begynnaropplæringa
- har kunnskap om elevane si aktive deltaking med stemme, kropp og instrument i samspel, framføring og lek, og i ulike musikalske uttrykk og sjangrar
- har grunnleggjande kunnskap om utvalde problemstillingar og metodar knytta til musikkpedagogisk forsking og verksemd
Ferdigheiter
Studenten
- kan synge og bruke stemma på varierte måtar, kan akkompagnere klassesong, og kan uttrykke seg musikalsk på ulike instrument og spele saman med andre
- kan formidle musikk til elevar gjennom ulike arbeidsformer
- kan leie klassesong, og rettleie yngre elevar i deira prosessar med å utøve, lage, og oppleve musikk
Generell kompetanse
Studenten
- kan reflektere over samanhengar mellom mål, innhald, metodar og vurderingsformer i skulefaget musikk
- har innsikt i musikken si rolle som kulturuttrykk i skulekvardagen og i samfunn prega av mangfald
- kan stimulere elevane si evne og vilje til å utforske, skape, oppleve, uttrykke og reflektere
- kjenner til grunnleggjande fagdidaktiske problemstillingar i musikkpedagogisk verksemd med utgangspunkt i relevant nasjonal og internasjonal forsking på fagfeltet
## Krav til forkunnskapar
Ingen
## Tilrådde forkunnskapar
Det er ein fordel å ha grunnleggjande ferdigheiter i song, og spel på akustiske, elektriske og/eller digitale instrument.
## Undervisnings- og læringsformer
Praktisk musikalsk og metodisk aktivitet i heil klasse og i mindre grupper, førelesingar og litteraturstudier. Studentaktive læringsformer vert vektlagt, og det vert sett krav til at studentane kan arbeide sjølvstendig gjennom øving og eigeninnsats.
## Obligatorisk læringsaktivitet
Deltaking i obligatoriske læringsaktivitetar er naudsynt for at studenten skal kunne førebu eller kvalifisere seg til eksamen. Innhaldet i læringsaktivitetane er forankra i emnet sitt læringsutbytte, og læringsaktivitetane krev aktiv deltaking frå studenten i læringsprosessen.
Dei obligatoriske læringsaktivitetane vert vurderte som godkjent/ikkje godkjent.
Obligatoriske læringsaktivitetar i dette emnet:
- Ei musikalsk framføring - kor studenten viser at hen kan synge og bruke stemma på varierte måtar, kan akkompagnere klassesong, og kan uttrykke seg musikalsk åleine og saman med andre
- Aktiv deltaking på kurs i regi av biblioteket, i akademisk skriving og bruk av referanseverktøy
- Individuelt skrifteg arbeid som omhandlar grunnleggjande fagdidaktiske problemstillingar i musikkpedagogisk verksemd med utgangspunkt i relevant nasjonal og internasjonal forsking på fagfeltet
- Obligatoriske læringsaktivitetar i undervisning. Det er obligatorisk deltaking i seminar, ulike formar for ferdigheitstrening og arbeid i grupper. Fråværsgrense er 20 %.
Dei obligatoriske læringsaktivitetane må vere godkjende av emneansvarleg seinast 2 veker før studenten kan framstille seg til eksamen. Dersom ein obligatorisk læringsaktivitet blir vurdert som ikkje godkjend, skal det bli gitt ei grunngjeving for dette. Studentar som ikkje får godkjend ein obligatorisk læringsaktivitet vil, så langt det let seg gjere innan fastsette fristar, få eit nytt forsøk i inneverande semester.
