## MGUKR550 KRLE 3, emne 4 - Masteroppgave
##  Emneplan for studieåret 2025/2026
## Innhold og oppbygning
Gjennom arbeidet med masteroppgaven skal studenten styrke sin FoU-kompetanse og lære å utføre et selvstendig forskningsarbeid innenfor KRLE-fagets rammer som lærerutdanningsfag og undervisningsfag i grunnskolen. Masteroppgaven skal være et selvstendig, forskningsbasert skriftlig arbeid, der studenten formulerer og besvarer en selvvalgt problemstilling. Arbeidet med oppgaven skal være profesjonsrettet og praksisorientert med relevans for læreryrket, og oppgavens tema skal være KRLE-faglig. Problemstillingen må ha relevans for KRLE-faget som undervisningsfag i grunnskolen på 5.-10. klassetrinn. Den kan omhandle mer avgrensede faglige og didaktiske spørsmål innenfor en av KRLE-fagets områder som kristendomskunnskap/teologi, religionsvitenskap, etikk/filosofi eller livssyn, eller fokusere på fagdidaktiske spørsmål av mer generell karakter. Metodisk kan oppgaven være et teoretisk og tekstbasert arbeid eller et empirisk arbeid. I det innleverte arbeidet skal kandidaten kunne redegjøre for valg av tema og problemstilling, oppgavens praksisretting og profesjonsorientering, forskningsfelt og faglig bakgrunn, forskningsdesign, forskningsetiske aspekter ved arbeidet, samt funnene eller resultatene av arbeidet. I arbeidet med oppgaven skal kandidaten følge de generelle retningslinjer for arbeid med masteroppgave i lærerutdanningen ved HVL.
## Læringsutbytte
Ved fullført emne skal studenten ha følgende totale læringsutbytte:
Kunnskaper
Studenten
- har avansert kunnskap om forskningsfeltet og den faglige bakgrunn for oppgavens tema
- har inngående kunnskap om vitenskapsteoretiske, metodiske og forskningsetiske aspekter ved eget og andres forskningsarbeid
- har inngående kunnskap om det valgte temaets profesjons- og praksisrelevans og fagdidaktiske implikasjoner av eget arbeid
Ferdigheter
Studenten
- kan sette seg inn i et avgrenset forskningsfelt og identifisere et kunnskapsbehov
- kan utforme og besvare en selvvalgt problemstilling i et KRLE-relatert forskningsarbeid
- kan utarbeide og begrunne et egnet forskningsdesign og gjennomføre et selvstendig og metodisk forskningsarbeid i samsvar med planen
- kan analysere og forholde seg kritisk til nasjonal og/eller internasjonal teoretisk og empirisk forskning om religionsfaget i skolen og relatere denne kunnskapen til profesjonsutøvelsen
- kan formidle egen og andres forskning på sakssvarende og etterrettelig vis
Generell kompetanse
Studenten
- kan planlegge, gjennomføre og rapportere et KRLE-faglig forsknings- og utviklingsarbeid
- kan bidra til fremtidig fagutvikling og forskning innenfor KRLE-fagets rammer
## Krav til forkunnskaper
Bestått FoU-oppgave.
Før en starter på emnet MGUKR550 må studenten ha fullført 30 studiepoeng i faget, og totalt 120 studiepoeng i utdanningen (gjelder fra og med kull 2025).
MGUKR503 (prosjektskissen) skal være bestått før studenten kan levere inn masteroppgaven til vurdering (gjelder fra og med kull 2022).
## Undervisnings- og læringsformer
Studenten skal arbeide selvstendig under veiledning av faglærer. Tema for masteroppgaven skal godkjennes av emneansvarlig i samarbeid med veileder. Til grunn for godkjenningen skal det foreligge en prosjektskisse fra studenten som redegjør for prosjektets tema og problemstilling, samt forskningsdesign (vitenskapsteoretisk posisjonering og valg av teori og metode). Ved oppstart inngås en veiledningskontrakt mellom student og veileder. Veiledning gis etter fastsatte rammer ut fra de ressurser som er tildelt. Studenten skal delta obligatoriske arbeidsseminar med presentasjon av eget forskningsprosjekt. Masteroppgaven i KRLE skal være et individuelt arbeid som utføres i samsvar med de generelle retningslinjene for masteroppgave i grunnskolelærer-utdanningene ved HVL. Studenter som er del av et godkjent forskningsprogram kan søke om å skrive sammen.
## Obligatorisk læringsaktivitet
Følgende obligatoriske læringsaktiviteter må være godkjent for at studentene skal få levere masteroppgaven:
- innlevering av prosjektskisse
- deltagelse i individuell veiledning
- obligatoriske oppgaveseminar med fremlegg og respons
Utdypende retningslinjer vil foreligge ved studiestart.
En av de obligatoriske læringsaktivitetene i emnet skal knyttes til fagovergripende tema slik de står beskrevet i studieprogramplanen.
## Vurderingsform
Masteroppgave.
Omfang og vurderingskriterier vil bli gitt i egne retningslinjer for masteroppgaven.
Karakterskala A-F, der F tilsvarer ikke bestått.
Dersom masteroppgaven ikke er bestått, er det mulig å levere forbedret versjon i løpet av de to påfølgende semestrene. Det er bare mulig å levere forbedret versjon med samme problemstilling en gang. Etter dette må det skrives helt ny masteroppgave.
## Hjelpemidler ved eksamen
Alle hjelpemidler er tillatt. For mer informasjon om bruk av kunstig intelligens (KI) se Innlevering av heimeeksamen og oppgåver - Høgskulen på Vestlandet (hvl.no).
