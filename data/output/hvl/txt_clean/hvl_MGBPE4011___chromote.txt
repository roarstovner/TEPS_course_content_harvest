## MGBPE401 Pedagogikk og elevkunnskap, emne 4 - Den forskende, nyskapende og etisk bevisste lærer
##  Emneplan for studieåret 2025/2026
## Innhold og oppbygning
Pedagogikk og elevkunnskap er et kulturfag som skal gi studentene forståelse for læreren og skolens rolle i samfunnet. Kjerneområdene i faget dreier seg om oppdragelse, utdanning og danning.
I dette emnet skal studenten videreutvikle et analytisk, nyskapende og kritisk perspektiv på arbeidet i skolen og på egen praksis i lys av pedagogiske og etiske grunnlagsproblem. Studenten skal utvikle bred innsikt i opplæringen på trinn 1-7, basert på nyere forskning.
Emnet er det siste av fire emner som til sammen utgjør 60 studiepoeng i faget Pedagogikk og elevkunnskap. Emnet er plassert i 9. semester.
Emnet har som mål å styrke kandidatens kunnskaper, ferdigheter og generelle kompetanse om den profesjonelle læreren som analytisk, kritisk og autonom yrkesutøver.
Tema som blir vektlagt i dette emnet er:
- Etikk i lærerprofesjonen
- Danning, oppdragelse og utdanning i et kritisk perspektiv
- Pedagogisk grunnsyn og perspektiver på læring
- Pedagogisk forskings- og utviklingsarbeid i teori og praksis
- Skole- og utdanningspolitiske diskurser
## Læringsutbytte
Ved fullført emne skal studenten ha følgende totale læringsutbytte:
Kunnskaper
Studenten
- har avansert kunnskap om elevens danning i et pluralistisk samfunn, særlig på 1.-7. trinn
- har avansert kunnskap om elevens læring og motivasjon
- har inngående kunnskap om skolens verdigrunnlag
- har avansert kunnskap om problemstillinger i pedagogisk forsknings- og utviklingsarbeid
- har avansert kunnskap om ulike pedagogiske grunnsyn, og etiske og læringsmessige konsekvenser av disse
- har avansert kunnskap om etiske modeller, normer og prinsipper som gjelder ved utøving av lærerprofesjonen og vitenskapelig arbeid.
Ferdigheter
Studenten
- kan kritisk vurdere skolens rolle og funksjon i samfunnet
- kan kritisk analysere og bruke skolens verdigrunnlag i planlegging, gjennomføring og vurdering av undervisning
- kan kritisk drøfte utfordringer i realiseringen av gjeldende læreplan og andre styringsdokumenter
- kan bruke etisk teori og fagkunnskap til å identifisere og drøfte profesjonsetiske spørsmål
- kan med utgangspunkt i forskningsbasert og profesjonsrettet kunnskap begrunne egne pedagogiske og etiske valg
Generell kompetanse
Studenten
- kan drøfte didaktiske konsekvenser, utfordringer og muligheter i en utviklingsorientert skole
- kan bruke relevant forskning som grunnlag for utvikling og endring av pedagogisk praksis
- kan, med utgangspunkt i forskningsbasert og profesjonsrettet kunnskap i pedagogikk, gjennomføre, kritisk vurdere og formidle eget forskningsarbeid i tråd med vitenskapelige prinsipper og forskningsetiske standarder
## Krav til forkunnskaper
Ingen
## Anbefalte forkunnskaper
MGBPE101, MGBPE201 og MGBPE301
## Undervisnings- og læringsformer
Det blir lagt vekt på studentaktive arbeidsformer og utforskende virksomhet i samspill mellom teori og praksis. Undervisningen vil variere mellom forelesninger og seminarer med studentaktivitet, individuelt arbeid og arbeid i grupper.
## Obligatorisk læringsaktivitet
- Det er obligatorisk oppmøte i undervisning. Det er krav til 80 % oppmøte.
- En individuell, akademisk tekst. Arbeidet med denne læringsaktiviteten er knyttet til ett eller flere av følgende læringsutbytte i emnet: «har avanserte kunnskaper om konsekvenser av ulike pedagogiske grunnsyn», «kan med utgangspunkt i forskningsbasert og profesjonsrettet kunnskap begrunne egne pedagogiske og etiske valg».
- En muntlig gruppeoppgave, knyttet til en profesjonsetisk case. Arbeidet med denne læringsaktiviteten er knyttet til ett eller flere av følgende læringsutbytte i emnet: «har avansert kunnskap om elevens danning i et pluralistisk samfunn», «har avanserte kunnskaper om etiske modeller, normer og prinsipp som gjelder når en skal utøve lærerprofesjonen», «kan identifisere og drøfte profesjonsetiske spørsmål med grunnlag i etisk teori».
De obligatoriske læringsaktivitetene må være godkjent av emneansvarlig senest 2 uker før studenten kan framstille seg til eksamen. Dersom en obligatorisk læringsaktivitet blir vurdert som ikke godkjent, skal det bli gitt en begrunnelse for dette. Studenter som ikke får godkjent en obligatorisk læringsaktivitet vil, så langt det lar seg gjøre innen fastsatte frister, få ett nytt forsøk i inneværende semester.
## Vurderingsform
Semesteroppgave, 3000 ord (+/-10%).
Tema/problemstilling analysert og drøftet i lys av teori og forskingslitteratur. Spesifiserte retningslinjer vil foreligge ved studiestart.
Karakterskala A-F, der F tilsvarer ikke bestått.
Det er mulig å levere forbedret versjon i påfølgende semester. Det er bare mulig å levere forbedret versjon med samme problemstilling en gang. Etter dette må det skrives helt ny semesteroppgave.
## Hjelpemidler ved eksamen
Alle hjelpemidler er tillatt. For mer informasjon om bruk av kunstig intelligens (KI) se Innlevering av heimeeksamen og oppgåver - Høgskulen på Vestlandet (hvl.no).
