## MGBMA402 Matematikk 2, emne 2 - Problemløysing og handlingskompetanse i matematikk
##  Emneplan for studieåret 2025/2026
## Innhald og oppbygging
Emnet MGBMA402 (GLU 1-7) vert samkøyrd med emnet MGUMAT402 (GLU 5-10).
I Matematikk 2 fordjupar studentane seg i nokre av dei matematikkdidaktiske og matematikkfaglege temaa frå Matematikk 1. Fokus er her meir konsentrert og forskingsretta enn i Matematikk 1.
Matematikk 2 (GLU 1-7) er delt opp i følgjande emne:
- Emne 1: Perspektiv på matematikkfaget
- Emne 2: Problemløysing og handlingskompetanse i matematikk
Denne planen omtalar emne 2.
Til saman dekkjer emne 1 og 2 læringsutbyttet for Matematikk 2 skildra i dei Nasjonale retningslinjene for Grunnskulelærarutdanninga 1-7.
Emnet skal gi studenten vidare bakgrunn for å inkludere problemløysing og handlingskompetanse i matematikk i eiga undervisning, og eit utvida analysegrunnlag for å løyse utfordringar knytt til arbeidsorganisering, systematikk og struktur i samband med dette i undervisning og læring.
Elevar nyttar matematikk i og utanfor skulen, og lærer for å utvikle evna til å bruke matematikk i framtida. Slik handlingskompetanse inneber at ein kan avgjere at ein har eit problem/ein situasjon som krev matematikk, korleis ein skal handtere eit problem og kva matematikk ein skal nytte for å handtere problemet/situasjonen. Dette vert gjort gjennom fordjuping i arbeid med problemløysing i matematikk, mellom anna ved bruk av heuristiske tilnærmingsmåtar. I denne samanheng vert det lagt vekt på:
- Matematikkdidaktisk teori og praksis knytt til problemløysing som ressurs og metode
- Heuristiske tilnærmingsmåtar
- Kreativitet, analyse, refleksjon
- Ulike typar bevisføring
- Arbeid med diverse matematiske problem, refleksjon rundt og løysing av desse
- Problemløysing både i praktisk samanheng, og som ein sentral del av matematikkfaget
- Eleven si utvikling av handlingskompetanse i matematikk
I dette emnet skal studenten også fordjupe seg i eit sjølvvalt tema innanfor matematikkdidaktikk, med utgangspunkt i korleis matematikk vert utvikla, kommunisert og nytta. Dette forskings- og utviklingsprosjektet (FoU-oppgåve/semesteroppgåve) kan byggje på tema som har vore prioritert tidlegare i studiet. Prosjektet kan difor til dømes vere basert på å hente inn empiriske data, utprøving eller dokument-/planstudium. For studentar som tek emnet som Fag 1, skal FoU-oppgåva vere eit prosjekt som knyter matematikkfaget saman med PEL-faget. Studentar som tek emnet som Fag 2, skal skrive ei semesteroppgåve.
Emnet har fokus på studenten som ein som kan initere og leie utviklingsarbeid knytt til matematikkundervisning. Forskingsparadigmer og forskingsmetodar vert arbeidd med. I dette arbeidet vil relevant forsking, forskingsmetodar og teoriar for læring og undervisning vere sentralt.
## Læringsutbytte
Ved fullført emne skal studenten ha følgjande totale læringsutbytte:
Kunnskapar
Studenten
- har kunnskap om ulike matematiske bevistypar og argumentasjonsformer som vert nytta til å generalisere matematiske samanhengar innanfor tallære og geometri
- har inngåande kunnskap om heuristiske tilnærmingsmåtar
- har kunnskap om kvantitative og kvalitative metodar som er relevante i matematikkdidaktisk forsking
- har spesialkunnskap innan eit matematikkdidaktisk emne relevant for matematikktrinn 1-7, og kan formidle dette
Ferdigheiter
Studenten
- kan arbeide sjølvstendig med praktisk og teoretisk problemløysing
- kan bruke matematiske bevis og argumentasjonsformer og heuristiske tilnærmingsmåtar i eige arbeid og i matematikkundervisning
- kan analysere eigne og andre sine arbeidsmåtar i arbeid med matematikkoppgåver
- kan vurdere kritisk og tilpasse arbeidsmåtar som oppmodar elevane til undring, kreativitet og evne til utforskande aktivitetar
- kan initiere og leie lokalt utviklingsarbeid knytt til matematikkundervisning
- kan bruka metodar innanfor matematikkdidaktisk forsking til å gjennomføra enkle matematikkdidaktiske undersøkingar
- kan bidra i analyse, refleksjon over og grunngiving av korleis læraren kan påverke læringsmiljøet og motivasjonen for matematikk gjennom val av undervisnings- og arbeidsformer
- kan skrive i ei akademisk form, analysere relevant forsking og analysere og formidla eit samansett fagstoff på eit overtydande vis
Generell kompetanse
Studenten
- kan kommunisere om matematikkdidaktiske og matematikkfaglege problemstillingar, analysar og konklusjonar knytt til problemløysing og modellering
- kan nytte element frå matematisk problemløysing i samband med tilrettelegging for eleven si utvikling av handlingskompetanse i matematikk
- kan initiere og leie FoU-prosjekter og andre samarbeidsprosjekt med tanke på å forbetre matematikkfaget sin praksis
## Krav til forkunnskapar
Ingen
## Tilrådde forkunnskapar
Matematikk 2 byggjer på Matematikk 1.
## Undervisnings- og læringsformer
Detaljar i samband med organisering av undervising knytt til emnet vil kome fram i semesterplanen som vert delt ut ved emnets start. Gjennom studiet skal studentane få erfaring med arbeidsformer som er relevante i grunnskulen og som skal gi grunnlag for diskusjonar om arbeidsformer i skulen.
Det vert nytta førelesingar, diskusjonar, presentasjonar, gruppearbeid, og individuelt arbeid. Emnet stiller og krav om sjølvstendig arbeid med pensum, mellom anna med eit individuelt mappearbeid som utgjer sluttvurderinga. Undervisning knytt til FoU-oppgåva vil vere i form av rettleiing og seminar. Gjennom rettleiing vil studenten få hjelp til å utvikle, drive og reflektere over sitt eige utviklingsarbeid. Seminara vil vere ein stad kor litteratur og praksis vert vevd saman, og kunnskap, erfaring og ferdigheiter vert synleg og utvikla gjennom førelesningar, presentasjonar og diskusjonar. Samarbeid med andre fagområder i utdanninga kan vere aktuelt.
Studenten får oppnemnd ein rettleiar ved starten av semesteret.
## Obligatorisk læringsaktivitet
Nokre av undervisingsøktene vil vere obligatoriske. Kva økter dette er snakk om vil kome fram i semesterplanen som vert utdelt ved semesterstart.
Gjennom semesteret vert det arbeidd med oppgåvesett med problemløysingsoppgåver og annan problemløysingstematikk. Obligatoriske læringsaktivitetar er:
- Innlevering av tre læringsaktivitetar knytt til problemløysing. Nærare skildring av omfang, innhald og krav til framdrift i arbeidet vert gitt ved semesterstart.
Studentar skal skrive ei FoU-oppgåve i samarbeid med pedagogikk og elevkunnskap. Obligatoriske læringsaktivitet knytt til FoU-oppgåva:
- Deltaking på undervising knytt til metode og eit oppgåveseminar
- Presentasjon for medstudentar og rettleiarar av eige prosjekt både i ein tidleg fase av arbeidet og i sluttfasen av arbeidet.
Dei obligatoriske læringsaktivitetane må vere godkjende av emneansvarleg seinast 2 veker før studenten kan framstille seg til eksamen. Dersom ein obligatorisk læringsaktivitet blir vurdert som ikkje godkjend, skal det bli gitt ei grunngjeving for dette. Studentar som ikkje får godkjend ein obligatorisk læringsaktivitet vil, så langt det let seg gjere innan fastsette fristar, få eit nytt forsøk i inneverande semester.
## Vurderingsform
- Del 1: FoU-oppgåve. Innlevering av ei sjølvstendig forskings- og utviklingsoppgåve som vert arbeidd med gjennom heile semesteret. Oppgåva skal skrivast i samarbeid med pedagogikk og elevkunnskap. Vekting 50% av endeleg karakter.
- Del 2: Mappevurdering. Studenten leverer ei mappe som består av to av tre læringsaktivitetar knytt til problemløysing som er arbeidd med gjennom semesteret. Det vert gjort ei ny samla vurdering av innlevert produkt. Kriteria for vurdering vert delt ut saman med den første læringsaktiviteten. Vekting 50% av endeleg karakter.
Karakterskala A-F, der F svarar til ikkje bestått.
Begge delar må vere bestått for å få karakter i emnet. Ved ikkje bestått på ein av delane, kan den delen som ikkje er bestått bli tatt som ny eksamen.
Det er mogeleg å levere forbetra versjon av deleksamen 1 i påfølgjande semester. Det er berre mogeleg å levere forbetra versjon med same problemstilling ein gong. Etter dette må det skrivast heilt ny oppgåve.
Ved ny mappevurdering er det ikkje høve til å levera forbetra versjon av mappa. Læringsaktivitetene knytt til mappa må takast på nytt.
## Hjelpemiddel ved eksamen
Alle hjelpemiddel er tillatt. For informasjon om bruk av kunstig intelligens (KI) sjå Innlevering av heimeeksamen og oppgåver - Høgskulen på Vestlandet (hvl.no).
