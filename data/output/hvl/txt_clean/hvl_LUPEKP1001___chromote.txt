## LUPEKP100 Praksis 1.år kroppsøving og idrettsfag
##  Emneplan for studieåret 2025/2026
## Innhold og oppbygning
Praksis er en integrert del av fagene i utdanningen og skal bidra til at studentene utvikler evne til å reflektere over og utvikle egen profesjonsutøvelse. Praksis er en obligatorisk del av utdanningen. Studentene skal gjøre seg kjent med innholdet i denne planen og retningslinjene for praksis på nettsiden om praksis i utdanningen.
Praksis blir organisert med 20 sammenhengende dager høst og 20 sammenhengende dager vår, med et praksisforberedende møte i forkant av høstperioden. Studentene er på forskjellige praksisskoler på barne- og ungdomstrinnet i de to periodene. Hver periode starter med en observasjonsuke.
I praksis skal studenten planlegge, gjennomføre og evaluere undervisning. Dette innebærer også å bidra i gruppearbeid og eventuelt i medstudenters undervisning og evaluering etter nærmere instrukser fra praksislærer. Andre arbeidsoppgaver kan være observasjon, gi/ta imot kollegaveiledning, utforme refleksjonsnotat, holde innlegg/framlegg, delta på foreldremøte og lærer-/personalmøte. Det skal legges til rette for at for- og etterarbeid kan utføres innenfor ordinær arbeidstidsramme, som er 7,5 timer per dag.
Praksis kan også foregå på enkelte andre dager/kvelder i forbindelse med planleggingsdager, foreldremøte, elevsamtaler, utviklingssamtaler, aktivitetsdager, ekskursjoner m.m. Ved eventuell kveldspraksis, skal arbeidsdagen forskyves eller kompenseres for på andre dager.
Praksis skal primært være i kroppsøving. Deler av praksis kan være i alternative læringsarenaer, som uteskole, trivselslederprogram, tverrfaglige opplegg, SFO eller lignende. Studenten kan også i deler av perioden følge andre kroppsøvingslærere og observere deres undervisning og/eller andre gjøremål.
Studentene skal være aktivt involvert i undervisning hver dag og praksisdagen må inneholde noe kroppsøving eller fysisk aktiv læring. I tillegg skal studentgruppen ha minst en time veiledning daglig.
## Læringsutbytte
Ved fullført emne skal studenten ha følgende totale læringsutbytte:
Kunnskaper
Studenten
- har kunnskap om læring, læreprosesser, arbeidsmåter, læremidler og vurderingsformer som særpreger de praktiske og estetiske fagene, med vekt på kroppsøving
- har kunnskap om samspillet mellom elever og mellom elev og lærer, om skoleledelse, klasseledelse, teamarbeid og skole-hjemsamarbeid
- har kunnskap om læreren sin rolle som kulturformidler
Ferdigheter
Studenten
- kan alene og sammen med andre planlegge, observere, gjennomføre og vurdere undervisning i kroppsøving
- kan inngå i tverrfaglig samarbeid og et større læringsmiljø
- kan legge til rette for fysisk/motorisk utvikling og ulike bevegelsesaktiviteter
Generell kompetanse
Studenten
- kan drøfte undervisning, læring og fag i lys av aktuelle læreplaner og profesjonsetiske perspektiv i kroppsøvingsfaget
- kan ivareta krav til helse, miljø og sikkerhet i undervisning
## Krav til forkunnskaper
Ingen
## Undervisnings- og læringsformer
Studenten skal levere et kort notat (maks en side) til praksislærer før praksisperioden. Notatet skal inneholde forventninger til seg selv, medstudenter og praksisskolen.
Studenten som har ansvar for en undervisningsøkt, skal lage et planleggingsdokument som leveres til praksislærer. Praksislærer skal motta dokumentet i god tid før undervisningen, slik at studenten kan få veiledning før undervisningsøkten. Veiledning etter gjennomført undervisning skal inneholde refleksjon og evaluering av undervisningsøkten.
Studenten skal følge arbeidsdagen og arbeidsoppgavene til praksislærer eller andre ansatte på praksisskolen så langt det er mulig, inkludert teamarbeid, inspeksjon i friminutt, møter og skole-hjem-samarbeid, og skal observere når praksislærer og medstudenter underviser.
Det anbefales at studentene tar notater i forbindelse med observasjoner og refleksjoner, som kan danne grunnlag for veiledning i - eller i etterkant av - praksis. I tillegg er det aktuelt for studentene å bidra som medlærer når andre har undervisningsansvaret, for eksempel ved gruppedeling eller i elevveiledning.
Studentene skal utarbeide selvevaluering som leveres til praksislærer til sluttsamtalen i vårsemesteret.
## Obligatorisk læringsaktivitet
Ingen
## Vurderingsform
Obligatorisk 40 dager veiledet og vurdert praksis.
To delvurderinger: bestått/ikke bestått.
- praksis høst 20 dager grunnskole
- praksis vår 20 dager grunnskole
Begge periodene må være bestått for å få praksis første studieår godkjent. Ved ikke bestått på en av delene, kan den delen tas på nytt alene.
Studenten kan ikke klage på vurderingsresultat i praksis. Dersom praksis ikke er bestått, kan studenten gjennomføre andre forsøk neste gang emnet går ordinært. Dette kan få konsekvenser for videre studieprogresjon.
## Hjelpemidler ved eksamen
-
