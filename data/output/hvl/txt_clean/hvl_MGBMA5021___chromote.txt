## MGBMA502 Matematikk 3, emne 2 - Vitenskapsteori og metode
##  Emneplan for studieåret 2025/2026
## Innhold og oppbygning
Matematikk 3 er et masterfag i Grunnskolelærerutdanning 1.-7. trinn. Det ser på hvordan matematikk utvikles, kommuniseres og brukes, og faget har en forskningsbasert tilnærming.
Matematikk 3 er delt inn i følgende tre emne på 15 studiepoeng:
- Emne 1: Matematikkdidaktikk i praksisfeltet
- Emne 2: Vitenskapsteori og metode
- Emne 3: Matematikkdidaktikk i forskningsfeltet
Matematikk 3 i helhet gir kompetansegrunnlag for masteroppgave med matematikk som masterfag. Emne 1 og 2 kan inngå som 30 studiepoengs undervisningsfag for studenter i master med profesjonspedagogikk eller spesialpedagogikk som masterfag. Denne planen omtaler Emne 2: Vitenskapsteori og metode.
Emnet gir vitenskapelig forankring av studentene sine egne masterprosjekt, grunnlag for senere utviklingsarbeid i skolen og innsikt i å vurdere metodiske aspekt ved forskning. Studentene skal gjøre seg kjent med grunnleggende vitenskapstradisjoner, metoder og retninger som er relevante for matematikkdidaktisk forskning, og de skal videre undersøke hvilke følger disse får for formulering av fokus i og gjennomføring av forskning. Dette inkluderer akademisk skriving innen matematikkdidaktiske forskningsfelt.
Et matematikkdidaktisk problemfelt skal undersøkes i lys av både kvantitative og kvalitative metoder for å gi innsikt i hvordan forskjellige forskningsmetoder belyser ulike aspekter ved et problemområde og besvarer ulike typer forskningsspørsmål.
## Læringsutbytte
Ved fullført emne skal studenten ha følgende totale læringsutbytte:
Kunnskaper
Studenten har
- inngående kunnskap om sentrale vitenskapsteoretiske tilnærminger og tenkemåter innen matematikkdidaktisk forskning
- inngående kunnskap om noen relevante kvantitative og kvalitative forskningsmetoder og analyseverktøy i matematikkdidaktikk
- inngående kunnskap om etiske problemstillinger i utdanningsforskning
- kunnskap om matematikkens og matematikkfagets filosofiske og historiske grunnlag
Ferdigheter
Studenten kan
- vurdere vitenskapsteoretiske og metodiske aspekter ved matematikkdidaktisk litteratur
- beskrive grunnleggende vitenskapstradisjoner og diskutere relevante retninger innen disse
- drøfte hvilke følger vitenskapstradisjon og metodevalg kan få for gjennomføring av forskningsarbeid
- begrunne og bruke ulike kvantitative og kvalitative forskningsmetoder
Generell kompetanse
Studenten kan
- gjøre greie for ulike typer forskingsdesign med relevans for arbeidet med masteroppgaven
- analysere og forholde seg kritisk til vitenskapsteoretiske og metodiske aspekter ved nasjonal og internasjonal forskning i matematikkdidaktikk og anvende denne kunnskapen i profesjonsutøvelsen
## Krav til forkunnskaper
Ingen
## Anbefalte forkunnskaper
Matematikk 1 og 2 (60 sp) i syklus 1, eller tilsvarande
MGBMA101: Begynneropplæring i matematikk
MGBMA201: Den utforskende matematikklærer - med fokus på mellomtrinnet
MGBMA301: Den utprøvende matematikklærer
MGBMA401: Matematikklæreren som forsker
## Undervisnings- og læringsformer
Undervisningen skjer i form av forelesninger, seminar, veiledning og studentaktive læringsformer. Detaljer om kursets organisering og undervisning vil fremkomme i semesterplanen som blir utdelt ved kursets start.
Det forventes at studentene er aktive gjennom hele emnet og bidrar til det faglige miljøet. Deler av pensum arbeides med som selvstudium, og det anbefales at lærestoffet bearbeides gjennom studentorganiserte kollokvier.
## Obligatorisk læringsaktivitet
- Pilotutprøving av minst ett kvantitativt og ett kvalitativt metodeinstrument. Læringsaktiviteten er skriftlig og skal knyttes til etiske betraktninger om metodebruk i praksis.
De obligatoriske læringsaktivitetene må være godkjent av emneansvarlig senest 2 uker før studenten kan framstille seg til eksamen. Dersom en obligatorisk læringsaktivitet blir vurdert som ikke godkjent, skal det bli gitt en begrunnelse for dette. Studenter som ikke får godkjent en obligatorisk læringsaktivitet vil, så langt det lar seg gjøre innen fastsatte frister, få ett nytt forsøk i inneværende semester.
Nærmere beskrivelse av obligatoriske læringsaktiviteter gis ved semesterstart.
I tillegg er det krav om deltaking i 80 % av undervisningen. Studenter som har mellom 20-30 % fravær kan søke emneansvarlig om godkjenning, men må ha gode grunner om de skal få det godkjent.
## Vurderingsform
Muntlig eksamen inntil 30 minutter. Informasjon om organisering og gjennomføring av eksamen gis ved semesterstart.
Karakterskala A-F, der F tilsvarer ikke bestått.
## Hjelpemidler ved eksamen
Ingen hjelpemidler.
