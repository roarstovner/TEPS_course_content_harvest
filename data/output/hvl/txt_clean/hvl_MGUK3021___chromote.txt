## MGUKØ302 Kroppsøving 2, emne 1 - Kroppsøvingsfaget, danning, kropp og læring
##  Emneplan for studieåret 2025/2026
## Innhald og oppbygging
Emnet tek sikte på at studentane arbeider for å auke sin praktisk-pedagogiske kompetanse, og vidareutviklar ein sjølvstendig og fagleg refleksjon over undervising og læring i faget.
Emnet er sett saman med bidrag frå ulike område med tanke på å styrke studentane sin faglege og fagdidaktiske forståing. Sentralt står faglege aspekt som vurdering, danning, kunnskap om kroppen, trening og kroppsleg læring.
Emneplanen følgjer progresjonen i praksis og i dei fagovergripande tema slik det går fram av studieprogramplanen og emneplanen for praksis for det aktuelle året. Kompetanse frå emnet skal bringast ut i praksis og erfaring frå praksis skal bringast tilbake til emnet og gje grunnlag for vidare profesjonsutvikling.
## Læringsutbytte
Ved fullført emne skal studenten ha følgjande totale læringsutbytte:
Kunnskapar
Studenten
- har kunnskap om ulike vurderingsformer og dokumentasjon av læring i kroppsøving
- har kunnskap om arbeid med danning og respekt for andre i samband med kroppsøving
- har kunnskap om bevegelsesmiljø, trening, livsstil og helse med sikte på å utvikle ein fysisk aktiv og helsefremjande livsstil hjå elevane
- har kunnskap om kroppen og kroppen i bevegelse, spesielt med tanke på læring av, og oppleving med bevegelsesaktivitetar
Ferdigheiter
Studenten
- kan vurdera ulike fagdidaktiske problemstillingar knytt til eigen lærarkompetanse, undervising og læring i kroppsøving
- kan nytte fagkunnskap med formål å inkludera alle elevane i kroppsøving
- kan vidareutvikle eigne ferdigheiter og kunnskapar om kroppen og kroppen i bevegelse innan ulike bevegelsesaktivitetar, og gjera seg nytta av dette i undervisning i kroppsøving
- kan arbeide tverrfagleg med utgangspunkt i kroppsøving
- kan vurdere digitale ressursar og sosiale mediar kritisk med utgangspunkt i kroppsøving
Generell kompetanse
Studenten
- kan reflektera over fagets innhald og rolle i ein skule med elevmangfald
- kan kommunisere med elevar, føresette og kollegaer om kroppsøving
- kan vise vilje og evne til samarbeid og vere ein bidragsytar i læringsfelleskap der refleksjon og kritisk tenking er sentralt for eiga og andre si faglege utvikling
## Krav til forkunnskapar
Ingen
## Tilrådde forkunnskapar
Kroppsøving 1, emne 1 og 2, gir grunnlag for den faglege forståinga og eigenutviklinga som dette emnet legg opp til.
## Undervisnings- og læringsformer
Studenten møter varierte og yrkesrelevante arbeids- og læringsformer i emnet. Det vil vere førelesingar, praktiske timar, ekskursjonar, eigenaktivitet og forpliktande samarbeid i ulike gruppestorleikar.
## Obligatorisk læringsaktivitet
- Skriftleg innlevering på bakgrunn av gitt oppgåve
- Oppgåve knytt til profesjonsfagleg digital kompetanse i et samfunnsperspektiv
- Det er krav om 80% oppmøte til undervisning i emnet.
Studentaktive læringsformer krev at studenten er til stades i undervisninga og samhandlar med faglærar og medstudentar
I samband med ekskursjonar må studentar ved HVL vera førebudd på å betale ein eigenandel. Det vert lagt til rette for kompensatorisk oppgåve.
Dei obligatoriske læringsaktivitetane må vere godkjende av emneansvarleg seinast 2 veker før studenten kan framstille seg til eksamen. Dersom ein obligatorisk læringsaktivitet blir vurdert som ikkje godkjend, skal det bli gitt ei grunngjeving for dette. Studentar som ikkje får godkjend ein obligatorisk læringsaktivitet vil, så langt det let seg gjere innan fastsette fristar, få eit nytt forsøk i inneverande semester.
## Vurderingsform
Skuleeksamen, 5 timar.
Karakterskala A-F, der F svarar til ikkje bestått.
## Hjelpemiddel ved eksamen
Enkel kalkulator.
