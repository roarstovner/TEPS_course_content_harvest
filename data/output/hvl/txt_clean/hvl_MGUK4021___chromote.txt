## MGUKØ402 Kroppsøving 2, emne 2 - Kroppsøvingsfaget, lærarkompetanse, forsking og utviklingsarbeid
##  Emneplan for studieåret 2025/2026
## Innhald og oppbygging
Emnet tek sikte på at studentane utviklar djupare kunnskap om og forståing av kroppsøving. Studentane skal og erfare, og utvikle grunnleggande kompetanse i metodisk vitskapleg arbeid.
Sentralt står korleis ein som kroppsøvingslærar kan bidra til fagleg utvikling og nyttegjere seg kunnskap frå norsk og internasjonal forsking i arbeid med eiga lærarrolle og profesjonsutvikling. Innføring i og praktisk erfaring med forsking og utviklingsarbeid relatert til kroppsøving og lærarkompetanse pregar difor oppbygginga av emnet.
Ein sentral del av emnet er semesteroppgåva på 7,5 studiepoeng i samarbeid med pedagogikk og elevkunnskap.
Emneplanen følgjer progresjonen i praksis og i dei fagovergripande tema slik det går fram av studieprogramplanen og emneplanen for praksis for det aktuelle året. Kompetanse frå emnet skal bringast ut i praksis og erfaring frå praksis skal bringast tilbake til emnet og gje grunnlag for vidare profesjonsutvikling.
## Læringsutbytte
Ved fullført emne skal studenten ha følgjande totale læringsutbytte:
Kunnskapar
Studenten
- har kunnskap om profesjonsretta og praksisorientert forsking og utviklingsarbeid med relevans til kunnskapsproduksjon i kroppsøving
- har kunnskap om kroppsøving og innsikt i relevante fagdidaktiske problemstillingar i arbeid mot profesjonsfagleg utvikling
Ferdigheiter
Studenten
- kan gjennomføra forsknings- og utviklingsarbeid knytt til lærarkompetanse i kroppsøving
- kan formulere problemstillingar og bruke relevant teori og forsking i arbeid med semesteroppgåva
- kan vidareutvikla eigne ferdigheiter og kunnskapar innafor område som leik, idretts- og bevegelsesaktivitetar, dans og nærfriluftsliv med tanke på undervising i kroppsøving
- kan kritisk vurdere ulike aktivitetar og arbeidsmåtar med tanke på undervising og læring i kroppsøving
Generell kompetanse
Studenten
- kan bidra til nytenking og innovasjon i faget kroppsøving og fysisk aktivitet i skulen
- kan bidra til profesjons- og skuleutvikling med utgangspunkt i kroppsøving
## Krav til forkunnskapar
Ingen
## Tilrådde forkunnskapar
Kroppsøving 1 emne 1 og 2 gir grunnlag for den faglege forståinga og eigenutviklinga som dette emnet legg opp til.
## Undervisnings- og læringsformer
Studenten møter varierte og yrkesrelevante arbeids- og læringsformer i emnet. Det vil vere førelesingar, praktiske timar, eigenaktivitet og forpliktande samarbeid i ulike gruppestorleikar.
## Obligatorisk læringsaktivitet
- Framdriftsseminar med presentasjon knytt til semesteroppgåve
- TFO undervisning og arrangement.
- Friluftsliv med overnatting
- Det er krav om 80% oppmøte til undervisning i emnet.
Studentaktive læringsformer krev at studenten er til stades i undervisninga.
I samband med ekskursjonar må studentar ved HVL vera førebudd på å betale ein eigenandel. Det vert lagt til rette for kompensatorisk oppgåve.
Læringsaktivitetane må være fullført til fastsette fristar og godkjent før ein kan gå opp til eksamen.
## Vurderingsform
- Del 1: Semesteroppgåve. Vekting 50% av endeleg karakter.
- Del 2: Praktisk eksamen. Ein praktisk eksamen der studenten planlegg og gjennomfører eit undervisingsopplegg som inkluderar refleksjon over fagdidaktiske problemstillingar med sikte på å utvikle eiga undervisning og læring i kroppsøving. Vekting 50% av endeleg karakter.
Karakterskala A-F, der F svarar til ikkje bestått.
Begge delar må være bestått for å få karakter i emnet. Ved ikkje bestått på ein av delane, kan den delen som ikkje er bestått bli tatt som ny eksamen.
Det er mogeleg å levere forbetra versjon (del 1) i påfølgjande semester. Det er berre mogeleg å levere forbetra versjon med same problemstilling ein gong. Etter dette må det skrivast heilt ny oppgåve.
## Hjelpemiddel ved eksamen
Alle hjelpemiddel er tillate.
For meir informasjon om bruk av kunstig intelligens (KI) sjå Innlevering av heimeeksamen og oppgåver - Høgskulen på Vestlandet (hvl.no).
