## MGBKR101 KRLE 1, emne 1 - Religioner, livssyn og fagdidaktikk
##  Emneplan for studieåret 2025/2026
## Innhold og oppbygning
KRLE 1 (30 sp) er delt inn to emner, som hver utgjør 15 sp. Til sammen omfatter de to emnene grunnleggende tema fra de fire hovedområdene i studiefaget: fagdidaktikk, kristendomskunnskap, religions- og livssynskunnskap, etikk og filosofi. I KRLE 1 emne 1 legges det vekt på en generell innføring i religions- og livssynskunnskap, inkludert oversikt over bredden av religioner og livssyn som er relevante for KRLE-faget. Studentene skal bli kjent med religionsvitenskapelige perspektiver i studiet av religioner og livssyn.
I tillegg gis det en introduksjon til fagdidaktikken for KRLE. Fagdidaktikken tar utgangspunkt i de relevante styringsdokumentene og studentenes refleksjoner som begynnende profesjonsutøvere. Den enkelte elev står sentralt gjennom arbeid med tilrettelegging, tilpassing og samhandling, samtidig som lærerrollen drøftes faglig og kritisk.
Emneplanen må leses i lys av studieprogramplanen, inkludert progresjonstrappen, de fagovergripende temaene og emneplanen for praksis i GLU1.
## Læringsutbytte
Ved fullført emne skal studenten ha følgende totale læringsutbytte:
Kunnskaper
Studenten
- har kunnskap om roller, mål og innhold i læreplanen for grunnskolefaget KRLE
- har kunnskap om fagdidaktiske forskningstradisjoner og fagsyn knyttet til grunnskolefaget KRLE
- har kunnskap om religion og livssyn som historisk, kulturelt og aktuelt fenomen på tradisjons-, gruppe- og individnivå
- har kunnskap om tekster, fortellinger, høytider, lære, estetikk, praksiser, etiske normer og indre mangfold i et utvalg religioner og livssyn
Ferdigheter
Studenten
- kan identifisere utfordringer omkring religiøst og livssynsmessig mangfold i skole og samfunn, og kritisk reflektere omkring disse utfordringene
- kan sammenligne religion og livssyn både i historisk og aktuelt perspektiv, inkludert kritiske perspektiv på sammenligning som metode i religionsvitenskap og KRLE-undervisning
- kan samhandle med elever og være en god samtalepartner i faglig relaterte spørsmål
- kan samarbeide med elever, kollegaer, foresatte og aktører i lokalmiljøet
Generell kompetanse
Studenten
- kan drøfte hva religion og livssyn kan ha å si for den enkelte og for samfunnet
- kan faglig og kritisk drøfte lærerrollen i KRLE
- kan formidle eksempler på forskning knyttet til religion og livssyn
- kan reflektere kritisk over skolefaget sitt mål og innhold
## Krav til forkunnskaper
Ingen
## Undervisnings- og læringsformer
Det legges opp til variert undervisning, som inkluderer studentaktive læringsformer. Akademisk lesing og skriving inngår i læringsarbeidet i emnet. Studentene vil få anledning til å utvikle grunnleggende digital kompetanse.
## Obligatorisk læringsaktivitet
- Studentaktive læringsformer lagt til undervisningsøkter er obligatoriske, med krav om 80% deltagelse. Det fremgår av undervisningsplanen hvilke økter dette gjelder.
- Individuell skriftlig oppgave knyttet til et tema innen KRLE 1, emne 1. Oppgaven skal være basert på relevant faglitteratur og forskning, og skal dokumentere kompetanse i akademisk skriving.
Ved semesterstart blir det gitt nærmere retningslinjer for obligatoriske læringsaktiviteter.
De obligatoriske læringsaktivitetene må være godkjent av emneansvarlig senest 2 uker før studenten kan framstille seg til eksamen. Dersom en obligatorisk læringsaktivitet blir vurdert som ikke godkjent, skal det bli gitt en begrunnelse for dette. Studenter som ikke får godkjent en obligatorisk læringsaktivitet vil, så langt det lar seg gjøre innen fastsatte frister, få ett nytt forsøk i inneværende semester.
## Vurderingsform
- Del 1: Semesteroppgave, 3000 ord (pluss/minus 10%). Vekting 60 % av endelig karakter.
- Del 2: Muntlig eksamen, ca. 30 minutter. Form og innhold på muntlig eksamen blir kunngjort ved semesterets oppstart. Vekting 40 % av endelig karakter.
Karakterskala A-F, der F tilsvarer ikke bestått.
Begge deler må være bestått for å få karakter i emnet. Ved ikke bestått på en av delene, må den delen som ikke er bestått bli tatt som ny eksamen.
Dersom oppgaven ikke er bestått, er det mulig å levere forbedret versjon i påfølgende semester. Det er bare mulig å levere forbedret versjon med samme problemstilling en gang. Etter dette må det skrives en helt ny semesteroppgave.
## Hjelpemidler ved eksamen
Semesteroppgave: Alle hjelpemidler er tillatt.
Muntlig eksamen: En side med håndskrevne notater.
