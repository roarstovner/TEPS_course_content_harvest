Emnebeskrivelsene for Engelsk 2 bygger på Nasjonale retningslinjer for grunnskolelærerutdanningen 5-10 (2016) og inngår i en femårig grunnskolelærerutdanning med master. Emnet er åpent for innreisende studenter.
Engelsk 2, emne 2 vil videreutvikle studentens kunnskap om hvordan vi kommuniserer gjennom språk, tekster og kultur, og hvordan dette påvirker engelskundervisningen på mellom- og ungdomstrinnet. Emnet inkluderer kunnskaper om språkets oppbygging og bruk, og ulike strategier for kommunikasjon, både skriftlig og muntlig. Det fokuserer også på hvordan ulike teksttyper, inkludert i nye medier, kommuniserer. I tillegg omfatter emnet videreutvikling av studentens egen språkferdighet, tekstkompetanse og akademiske kompetanse, mellom annet gjennom en semesteroppgave tilsvarende 7,5 studiepoeng.
## Læringsutbytte
Ved fullført emne skal studenten ha følgende totale læringsutbytte:
Kunnskap
Studenten
- har inngående kunnskap om språkets strukturer med vekt på diskursanalyse og sosiolingvistiske perspektiver
- har kunnskap om hvordan kontekst påvirker kommunikasjon
- har omfattende kunnskap om hvordan barn og unge lærer språk
- har god innsikt i ulike tilnærminger og metoder knyttet til undervisning og læring av språkemner
- har god kjennskap til et rikt utvalg tekster, inkludert multimodale tekster og tekster i nye medier, og hvordan disse kommuniserer
Ferdigheter
Studenten
- kan bruke og forklare språklige begreper og kan velge ut og tilrettelegge språkoppgaver for mellom- og ungdomstrinnet
- kan diskutere muntlig og skriftlig et rikt utvalg skjønn- og faglitteratur, og har kunnskap om teksters struktur og språklige virkemidler, og om kritiske og analytiske tilnærminger til litteratur og annen tekst
- kan planlegge og lede varierte og differensierte læringsaktiviteter, også digitale og ved bruk av nye medier, som fremmer dybdelæring og utvikling av de grunnleggende ferdighetene, og kan legge til rette for elevenes selvstendige språklæring og egenvurdering
- kan vurdere kritisk egen faglige praksis mht. læreplan i engelsk for grunnskolen
- kan bruke engelsk muntlig og skriftlig, sikkert og funksjonelt i ulike sjangre
- kan finne fram til, vise til og reflektere over engelskfaglig forskningslitteratur og skrive akademiske fagtekster
Generell kompetanse
Studenten
- kan reflektere over sin rolle som engelsklærer med hensyn til etiske grunnverdier og skolens ansvar for barn og unges faglige og personlige vekst
- kan arbeide selvstendig og sammen med andre for å tilrettelegge for elevers læring og utvikling
- kan vedlikeholde og utvikle egen språklig og didaktisk kompetanse
- har god innsikt i forsknings- og utviklingsarbeid i engelskfaget
## Krav til forkunnskaper
Ingen
## Undervisnings- og læringsformer
Emnet omfatter en rekke strategier for språklæring og arbeid med et fremmedspråk, blant annet gjennom bruk av digitale verktøy. Det blir gitt innføring i skriveteknikker på engelsk, inkludert krav til akademisk skriving.
Arbeidsmåter vil være oversiktsforelesninger i kombinasjon med drøfting av stoffet, gruppearbeid (både i par og større grupper), individuelt arbeid, prosjektarbeid, framføringer og veiledning. Studentene vil få erfaring med arbeidsmåter som kan brukes i grunnskolen. Det forventes at studentene på eget initiativ deltar i diskusjoner på kollokviemøter og på læringsplattformene som en utvidelse av læringssituasjonen, i tillegg til det som foregår i klassen.
All undervisning i faget foregår på engelsk, og språkøvingsaspektet står sentralt i studentenes arbeid. Læringen i engelskstudiet forutsetter samhandling med andre studenter og faglærere om sentrale utfordringer i faget, utvikling av muntlige og skriftlige ferdigheter, samt studentenes didaktiske kompetanse. Denne delen av en lærers kompetanse kan ikke tilegnes kun ved lesing, men må opparbeides i reell dialog og ved tilstedeværelse i undervisningen. Det forventes derfor at studentene følger all undervisning, deltar aktivt og er med på å ta ansvar for læringsaktivitetene, slik at de bidrar til å utvikle et godt fagmiljø. Det som formidles i undervisningen, kan komme i tillegg til det som står på pensumlisten, og vil regnes som pensum til eksamen. Ikke alle deler av pensum vil bli gjennomgått, slik at studiet krever en god del selvstendig arbeid.
Praksis er en integrert del av studiet.
## Obligatorisk læringsaktivitet
- En skriftlig læringsaktivitet knyttet til semesteroppgaven
- En muntlig presentasjon knyttet til semesteroppgaven
- Det er krav om minimum 70% tilstedeværelse i undervisningen. Studenter som har et fravær på mer enn 30% vil ikke få godkjent emnet.
Semesteroppgaven er knyttet til engelsk fagdidaktikk. Semesterplanen og oppgavebeskrivelsen gir nærmere retningslinjer for læringsaktivitetene, inkludert krav til semesteroppgaven. Studentene plikter å orientere seg om og overholde innleveringsfristene.
De obligatoriske læringsaktivitetene må være godkjent av emneansvarlig senest 2 uker før studenten kan framstille seg til eksamen. Dersom en obligatorisk læringsaktivitet blir vurdert som ikke godkjent, skal det bli gitt en begrunnelse for dette. Studenter som ikke får godkjent en obligatorisk læringsaktivitet vil, så langt det lar seg gjøre innen fastsatte frister, få ett nytt forsøk i inneværende semester.
Hvis en oppgave ikke leveres innen fristen, regnes dette som et mislykket første forsøk. Dersom en student ikke består en oppgave på andre forsøk, vil hen ikke bli godkjent til å gå opp til eksamen.
Obligatoriske læringsaktiviteter er gyldige i ett påfølgende semester. Godkjent krav om oppmøte er gyldig til evig tid.
## Vurderingsform
Del 1: Semesteroppgave, 3000 ord (pluss/minus 10%). Teller 50 % av endelig karakter.
Del 2: Muntlig eksamen, 30 minutter.
Karakterskala A-F, der F tilsvarer ikke bestått.
Begge deler må være bestått for å få karakter i emnet. Ved ikke bestått på én av delene kan den delen som ikke er bestått, bli tatt som ny eksamen.
Det er mulig å levere forbedret versjon (del 1) i påfølgende semester. Det er bare mulig å levere forbedret versjon med samme problemstilling en gang. Etter dette må det skrives helt ny semesteroppgave.
## Hjelpemidler ved eksamen
Muntlig eksamen: Ingen hjelpemidler.
Semesteroppgave: Alle hjelpemidler er tillatt. For informasjon om bruk av kunstig intelligens (KI) se Innlevering av heimeeksamen og oppgåver - Høgskulen på Vestlandet (hvl.no)
