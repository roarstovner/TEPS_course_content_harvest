I Mat og helse 1 emne 1 legges det vekt på en innføring i et helsefremmende kosthold, matkultur, bærekraftig forbruk, og på mat og måltiders betydning for sosial læring og utjevning av sosiale ulikheter i helse. Gjennom emnet skal studentene utvikle kunnskap om fagets historiske utvikling og styringsdokumenter, og få kompetanse i matlagingsteknikker, matlagingsmetoder, smak og om mat og måltid som kulturuttrykk.
## Læringsutbytte
Ved fullført emne skal studenten ha følgende totale læringsutbytte:
Kunnskap
Studenten
- har generell kunnskap om fagdidaktikk og didaktiske planleggingsmodeller
- har kunnskap om skolefagets historiske utvikling
- har kunnskap om utvikling i norsk kosthold
- har kunnskap om gjeldende læreplanverk
- har kunnskap om nasjonale kostholdsanbefalinger og retningslinjer for mat og måltider i grunnskolen
- har kjennskap til de ulike matvaregruppene
- har kjennskap til mat og måltider som sosial og kulturell arena
- har kunnskap om ulike matlagingsteknikker og matlagingsmetoder
- har kunnskap om hygiene, trygg mat og matvarers holdbarhet
- har kjennskap til hva bærekraftige matvaner innebærer
- har kunnskap om hvordan faget kan integreres i de fem grunnleggende ferdighetene
- har kunnskap om hvordan fagets egenart kan integreres i begynneropplæringen
Ferdigheter
Studenten
- kan holde god kjøkkenhygiene
- kan utnytte råvarer og redusere matsvinn
- kan bruke egnede redskap, grunnleggende matlagingsmetoder og teknikker
- kan vurdere mat og måltider ut fra nasjonale kostanbefalinger
- kan bruke faget sin egenart i forhold til de fem grunnleggende ferdighetene i planlegging av undervisning
Generell kompetanse
Studenten
- kan planlegge og gjennomføre opplæring i faget i tråd med LK20
- kan reflektere over egen undervisningspraksis i mat og helse
- kan reflektere rundt lokalt læreplanarbeid i grunnskolen og bidra til nytenkning og videreutvikling av faget mat og helse
- kan innhente, vurdere og bruke relevant fag- og forskingslitteratur
## Krav til forkunnskaper
Ingen
## Undervisnings- og læringsformer
Sentrale arbeidsformer i emnet er digitale forelesninger, praktisk kjøkkenarbeid, individuelt arbeid, gruppearbeid, selvstudium, praksis i grunnskolen og veiledning individuelt og i grupper. De fysiske samlingene er obligatoriske, 80 % obligatorisk frammøte.
Materialkostnader (kr. 300) må dekkes av studentene. I forbindelse med ekskursjoner må studenter ved HVL være forberedt på å betale en egenandel. Det blir lagt til rette for kompensatorisk oppgave.
Studenten forplikter seg til å delta i studentaktiv undervisning, med de rettigheter og forpliktelser det innebærer.
## Obligatorisk læringsaktivitet
- Studenten skal i grupper planlegge, gjennomføre og vurdere en undervisningsøkt. Undervisningen skal gjennomføres på skolens undervisningskjøkken for medstudenter. Undervisningsoppleggene skal begrunnes ut fra LK20. Nærmere krav fastsettes av faglærer
- Studentene skal velge ut en matrett (suppe, gryterett el.l.) som både kan tilberedes som i) ferdigprodukt og som ii) rett laget fra grunnen av. Sammenlign næringsinnhold, arbeidsteknikk, smak, tidsbruk i de to tilberedningsmåtene. Teksten skal fremstilles ved et presist og tydelig språk i tråd med akademisk skriving.
De obligatoriske læringsaktivitetene må være godkjent av emneansvarlig senest 2 uker før studenten kan framstille seg til eksamen. Dersom en obligatorisk læringsaktivitet blir vurdert som ikke godkjent, skal det bli gitt en begrunnelse for dette. Studenter som ikke får godkjent en obligatorisk læringsaktivitet vil, så langt det lar seg gjøre innen fastsatte frister, få ett nytt forsøk i inneværende semester.
## Vurderingsform
Muntlig eksamen, 30 minutter.
Studenten trekker tema som både er pensumrelatert og som åpner for videre refleksjon.
Karakterskala A-F, der F tilsvarer ikke bestått.
## Hjelpemidler ved eksamen
Ingen hjelpemidler.
