## MGUMA550 Matematikk 3, emne 4 - Masteroppgave
##  Emneplan for studieåret 2025/2026
## Innhold og oppbygning
Matematikk 3, emne 4 er et masteremne i Grunnskulelærarutdanninga 5.-10. I dette emnet skriver studenten(e) en masteroppgave knyttet til matematikkdidaktikk.
Masteroppgaven skal være et selvstendig, forskningsbasert skriftlig arbeid, der studenten(e) formulerer og besvarer en selvvalgt problemstilling. Masteroppgaven skal være profesjonsrettet og praksisorientert og skrives med utgangspunkt i undervisningsfaget matematikk. Den skal ha solid forankring i matematikk og matematikkdidaktikk, og kan i tillegg omfatte element fra pedagogikk og spesialpedagogikk. Arbeidet med oppgaven bygger på tidligere studier i masterfaget, spesielt vitenskapsteori, metodelære og forskningsetikk.
Problemstillingen i masteroppgaven vil vanligvis ta utgangspunkt i et problem knytt til opplæring eller skolens virksomhet. Problemstillingen bør kunne knyttes til en av forskningsgruppene ved HVL. Oppgaven har som mål å gi studenten rom til en systematisk gjennomarbeiding av den valgte problemstillingen, slik at studenten får innsikt i hva vitenskapelig virksomhet går ut på. Oppgaven innebærer selvstendig arbeid der det blir gitt veiledning. Oppgaven skal framstilles skriftlig, eventuelt kombinert med vedlagt digitalt lagret lyd- og bildemateriale.
Masteroppgaven er plassert i 9. og 10. semester og utgjør 45 studiepoeng. Arbeidsmengden er 15 studiepoeng i 9. semester og 30 studiepoeng i 10. semester.
## Læringsutbytte
Ved fullført emne skal studenten ha følgende totale læringsutbytte:
Kunnskaper
Studenten har
- spesialisert innsikt i et avgrenset fagområde
- inngående kjennskap til forskningslitteratur og publiseringskanaler relevante for eget studium
Ferdigheter
Studenten kan
- utarbeide en klar og forskbar problemstilling og forholde seg til denne ved gjennomføringen av studien, og ved valg av teori, metode og analytisk tilnærming
- kritisk anvende forskningsbasert profesjonsrettet kunnskap i matematikkdidaktikk til utforskning av nye problemområder
- beskrive og kritisk drøfte interessefeltet masteroppgaven undersøker
- argumentere for metodevalg og kritisk drøfte eget og andres forskingsarbeid innen feltet, også knytt til forskingsetiske problemstillinger
- analysere og bruke ulike datakilder og evaluere dem kritisk
- strukturere tekst og vise god språklig formidlingsevne
Generell kompetanse
Studenten kan
- på et avansert nivå formidle og kommunisere om faglige problemstillinger knyttet til profesjonsutøvelsen og profesjonsfaglige digitale formidlingsformer
- orientere seg i praksisfeltet og være orientert i forskningstradisjoner
- se potensial for utviklingsarbeid og ny forsking
- fremme forskingsbaserte diskusjoner og forskingssamarbeid i skolen.
## Krav til forkunnskaper
For å kunne levere masteroppgaven må FOU-oppgaven og praksis være bestått. Prosjektplan (obligatorisk læringsaktivitet i MGUMA503 Matematikk 3 - Matematikkdidaktikk i forskingsfeltet) må være godkjent før en kan starte på masteroppgaven.
## Undervisnings- og læringsformer
Masteroppgaven er en oppgave som blir skrevet individuelt eller i par (se egne retningslinjer for masteroppgaver i GLU for parskriving). Det arbeides med prosjektplan for masteroppgaven i Matematikk 3 Emne 3 (MGUMA503).
Studenter kan være knyttet til en forskningsgruppe ved HVL som er relevant for oppgavens problemstilling. Forskningsgruppene gir et faglig nettverk i arbeid med masteroppgaven. Det forventes at studenter deltar aktivt i aktiviteter i forskningsgruppene med relevans for masterstudenter.
Veiledning blir gitt individuelt, i gruppe og på obligatoriske samlinger knytt til masteroppgaven, inkludert skriveseminar. Det blir forventet at studentene deltar aktivt på seminar både med framlegg av egne prosjekt, og med kommentarer til andre sine prosjekt.
## Obligatorisk læringsaktivitet
- Skriveseminarer (tidspunkt vil variere): Deltaking på skriveseminarer der det arbeides med skriving av masteroppgave. Skriveseminarne skal være forberedt ved at studenten i forkant leverer utkast på mellom 15 og 50 sider. For å få obligatorisk læringsaktivitet godkjent må studenten ha levert inn utkast i forkant og deltatt på skriveseminar.
- Presentasjon av eget masterprosjekt til andre enn medstudenter, i form av podcast/video, poster eller muntlig framlegg.
De obligatoriske læringsaktivitetene må være godkjent av emneansvarlig senest 2 uker før studenten kan framstille seg til eksamen. Dersom en obligatorisk læringsaktivitet blir vurdert som ikke godkjent, skal det bli gitt en begrunnelse for dette. Studenter som ikke får godkjent en obligatorisk læringsaktivitet vil, så langt det lar seg gjøre innen fastsatte frister, få ett nytt forsøk i inneværende semester.
## Vurderingsform
Masteroppgave.
Omfang og vurderingskriterier vil bli gitt i egne retningslinjer for masteroppgaven.
Karakterskala A-F, der F tilsvarer ikke bestått.
Dersom masteroppgaven ikke er bestått, er det mulig å levere forbedret versjon i løpet av de to påfølgende semestrene. Det er bare mulig å levere forbedret versjon med samme problemstilling en gang. Etter dette må det skrives helt ny masteroppgave.
## Hjelpemidler ved eksamen
Alle hjelpemidler er tillatt. For informasjon om bruk av kunstig intelligens (KI) se Innlevering av heimeeksamen og oppgåver - Høgskulen på Vestlandet (hvl.no)
