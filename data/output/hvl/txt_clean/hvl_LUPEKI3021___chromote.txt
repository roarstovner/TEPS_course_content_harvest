## LUPEKI302 Idrett og etikk
##  Emneplan for studieåret 2025/2026
## Innhold og oppbygning
Emnet tar for seg idrett som et historisk, kulturelt og sosialt fenomen. Det vil bli satt søkelys på idrettsfaglæreren og trenerrollen, og de to kontekstene som de ulike rollene er en del av, skolen og idretten. I emnet ønsker vi også å se nærmere på trenerens og idrettsfaglærerens samhandling med omgivelsene, med vekt på den pedagogiske virksomhet og trener/idrettsfaglærers sosiale, etiske og kulturelle kompetanse.
## Læringsutbytte
Ved fullført emne skal studenten ha følgende totale læringsutbytte:
Kunnskaper
Studenten
- har bred kunnskap om idrett, fysisk aktivitet og trening som historisk, kulturelt og sosialt fenomen
- har kunnskap om de sentrale styringsdokumentene som regulerer idrettsfagets (felles- og valgfrie programfag) virksomhet og muligheter
- har bred kunnskap om sentrale dimensjoner ved det å være idrettslærer - og trener, som elev-lærer-/trenerrelasjonen, ledelse, kollegialt samarbeid og etiske ansvar
- kan reflektere omkring retningslinjer og forventninger til trenerrollen på ulike alderstrinn og nivå i barne- og ungdomsidretten.
Ferdigheter
Studenten
- kan drøfte sentrale faglige problemstillinger i idretten
- kan reflektere over hvordan ulike kulturelle og sosiale kontekster former og påvirker identitetsutvikling og trenervirksomhet
- kan analysere og ta i bruk ulike læreplaner i idrettsfag på videregående skole
- kan planlegge og lede aktivitet i selvvalgt idrett med tanke på læring og utvikling på kortere og lengre sikt
Generell kompetanse
Studenten
- kan reflektere over, utøve og utvikle egen profesjonalitet som idrettsfagslærer og trener
- kan samarbeide i et profesjonsfellesskap, med kolleger i skolen og med andre aktører
- kan planlegge og gjennomføre undervisning i faget, og vurdere elevers kompetanse
- kan gjøre rede for etiske problemstillinger innen idrett, fysisk aktivitet og trening på topp- og breddenivå
## Krav til forkunnskaper
Ingen
## Undervisnings- og læringsformer
Undervisnings- og læringsformene i dette emnet er i stor grad knyttet til forelesninger, gruppe- og individuelt arbeid. Emnet inneholder teoretiske og praktiske timer med fokus på studentaktive læringsformer.
## Obligatorisk læringsaktivitet
Følgende obligatoriske læringsaktiviteter må være godkjente for at studenten kan framstille seg til eksamen:
- Deltagelse i obligatorisk undervisning som skal gi studenten kunnskaper i idrett, fysisk aktivitet og trening. Det vil bli lagt opp til studentaktive læringsformer der studentene skal kunne legge frem deler av pensum for hverandre.
- Seminar der studentene i mindre grupper skal kunne drøfte sentrale faglige, etiske problemstillinger i idrett, fysisk aktivitet og trening. Arbeidet skal munne ut i et skriftlig innlevert arbeid, presenteres på seminar og gruppene skal lede en påfølgende diskusjon av valgt problemstilling.
- Praktisk oppgave der studentene skal lede klassen i en selvvalgt aktivitet og hvor fokus er rettet mot lederaspektet og aktivitetens etiske sider.
De obligatoriske læringsaktivitetene må være godkjent av emneansvarlig senest 2 uker før studenten kan framstille seg til eksamen. Dersom en obligatorisk læringsaktivitet blir vurdert som ikke godkjent, skal det bli gitt en begrunnelse for dette. Studenter som ikke får godkjent en obligatorisk læringsaktivitet vil, så langt det lar seg gjøre innen fastsatte frister, få ett nytt forsøk i inneværende semester.
## Vurderingsform
Individuell muntlig eksamen, 30 minutter.
Karakterskala A-F, der F tilsvarer ikke bestått.
## Hjelpemidler ved eksamen
Ingen hjelpemidler er tillatt.
