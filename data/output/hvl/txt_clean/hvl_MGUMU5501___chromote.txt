## MGUMU550 Musikk 3, emne 4 - Masteroppgave
##  Emneplan for studieåret 2025/2026
## Innhold og oppbygning
I masterarbeidet skal studenten utarbeide og undersøke et problemområde som skal knyttes til teoretiske, metodologiske og musikkpedagogiske perspektiver, relevant for en grunnskolekontekst.
Studenten skal i samarbeid med veileder utvikle og gjennomføre et systematisk og selvstendig musikkpedagogisk forsknings- og utviklingsarbeid. Dette arbeidet skal framstilles som et helhetlig arbeid, enten i ren skriftlig form eller sammensatt av både skriftlige og andre deler (for eksempel dokumentasjon av skapende utviklingsarbeid i ulike format og medier) som samlet utgjør et hele. Masterarbeidet kan være del av et større forskningsprosjekt ved institusjonen.
## Læringsutbytte
En student som har fullført emnet skal ha følgende totale læringsutbytte definert i kunnskap, ferdigheter og generell kompetanse:
Kunnskaper
Studenten
- har avansert kunnskap om teori og metode for musikkpedagogisk forsknings- og utviklingsarbeid i en grunnskolekontekst
- har inngående innsikt i forsknings- og yrkesetiske spørsmål og retningslinjer
- viser inngående oversikt over det musikkpedagogiske fagfeltet, og spesiell innsikt i valgte grunnskolerelaterte musikkpedagogiske problemområder for masteroppgave
Ferdigheter
Studenten
- kan planlegge, gjennomføre og reflektere kritisk over eget musikkpedagogisk forsknings- og utviklingsarbeid
- kan formulere, drøfte og utvikle presise forskningsspørsmål
- kan skaffe seg og opprettholde tilgang til det praktiske forskningsfeltet på en etisk forsvarlig måte
- kan orientere seg i nasjonal og internasjonal forskningslitteratur og bruke denne litteraturen i masterarbeidet på en grundig og etterrettelig måte
Generell kompetanse
Studenten
- viser analytisk og kritisk tenkning i vurdering, valg, planlegging og gjennomføring av eget masterprosjekt
- anvender faglige kunnskaper på en reflektert og forskningsetisk måte
- gir et selvstendig bidrag til det musikkpedagogiske fagfeltet i grunnskolen
- reflekterer over samfunnsmessige, skolerelaterte og profesjonsorienterte implikasjoner av eget forsknings- og utviklingsarbeid
- setter eget arbeid inn i en vitenskapsteoretisk kontekst
## Krav til forkunnskaper
Bestått FoU-oppgave.
Før en starter på emnet MGUMU550 må studenten ha fullført 30 studiepoeng i faget, og totalt 120 studiepoeng i utdanningen (gjelder fra og med kull 2025).
MGUMU503 (prosjektskissen) skal være bestått før studenten kan levere inn masteroppgaven til vurdering (gjelder fra og med kull 2022).
## Anbefalte forkunnskaper
MGBMU501 Musikk 3, emne 1 - Vitenskapsteori, metode og akademisk skriving/lesing
MGBMU502 Musikk 3, emne 2 - Kunstnerisk utviklingsarbeid
MGBMU503 Musikk 3, emne 3 - Musikkpedagogisk grunnlagstenking og tradisjoner
## Undervisnings- og læringsformer
Selvstudium, arbeid i par/grupper, workshops, studentframlegg og aktiv deltakelse på fellessamlinger/seminar.
Mulighet for deltagelse på lokale, nasjonale og internasjonale seminar og konferanser. Mulighet for å legge fram og drøfte eget masterprosjekt f. eks. i forskergrupper ved FLKI, på masterkurs i Nordisk nettverk for musikkpedagogikk eller samlinger i regi av Grieg Research School in Interdisciplinary Music Studies.
## Obligatorisk læringsaktivitet
- Godkjent deltakelse på obligatoriske seminar: Studentene skal delta aktivt på fellessamlingene både med formidling av eget prosjekt og med kommentarer til andres prosjekter. I seminarframleggene inngår også å vise profesjonsfaglig digital kompetanse i forsknings- og utviklingsarbeid
- Godkjent muntlig presentasjon av hele masterarbeidet
De obligatoriske læringsaktivitetene må være godkjent av emneansvarlig senest 2 uker før studenten kan framstille seg til eksamen. Dersom en obligatorisk læringsaktivitet blir vurdert som ikke godkjent, skal det bli gitt en begrunnelse for dette. Studenter som ikke får godkjent en obligatorisk læringsaktivitet vil, så langt det lar seg gjøre innen fastsatte frister, få ett nytt forsøk i inneværende semester.
## Vurderingsform
Masteroppgaven leveres i form av en monografi som skrives på norsk, annet skandinavisk språk eller engelsk. For monografi med praktisk kunstfaglig eller innovativt innhold, blir den skriftlige delen redusert etter skjønn med inntil 30%.
For en samlet oversikt over formalia, se egne retningslinjer for masteroppgaven.
Karakterskala A-F, der F tilsvarer ikke bestått.
Begrunnelse for karakter skal følge med ved sensurtidspunktet.
Dersom masteroppgaven ikke er bestått, er det mulig å levere forbedret versjon i løpet av de to påfølgende semestrene. Det er bare mulig å levere forbedret versjon med samme problemstilling én gang. Etter dette må det skrives helt ny masteroppgave.
## Hjelpemidler ved eksamen
Alle hjelpemidler er tillatt.
