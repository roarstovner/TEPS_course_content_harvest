##    Emnetype
Emnet er en obligatorisk del av det integrerte mastergradsprogrammet lærerutdanning 5.-10. trinn. Emnet kan ikke tas som enkeltemne.
Jf. opptakskrav og progresjonskrav i studieplanen for integrert mastergradsprogram - lærerutdanning 5.-10. trinn.
##    Innhold
Det 4. året bringer inn og forstørrer den samfunnsmessige og kulturpedagogiske utfordringen i de foregående emnene.
Den samfunnsmessige utfordringen innbyr til refleksjon over to grunnleggende spørsmål. Det ene er det overordnede spørsmålet om hvilken skole samfunnet ønsker og trenger. Det andre er spørsmålet om samfunnsaktiv skole på ulike nivåer (sted, nettverk, region, globalt).
Det første tar for seg skolens rolle og samfunnsmandat i lys av sosiale, kulturelle, teknologiske og andre utviklingstrekk. Det andre er opptatt av hvordan elevene kan rustes til å delta i utøvende virksomheter i en skole som tenker globalt og handler lokalt.
Den kulturpedagogiske utfordringen kan fanges opp gjennom begrep som makt, avmakt, disiplinering og myndiggjøring. Skolens målsetting er å gi elevene kulturelle redskaper for å kunne ta ansvar for eget liv og det samfunn de tilhører. Samtidig innebærer skole og lærerarbeid også maktutøvelse med konsekvenser som varierer ikke bare ut fra elevenes individuelle, men også kulturelle forutsetninger. Begrepet kulturell kapital vil være et viktig inntak til å analysere slike konsekvenser og til å utvikle studentenes forståelse av skillet mellom analytiske (f.eks kulturelle og relasjonelle) og normative (f.eks egenskaps- og individorienterte) forståelsesmåter.
##    Hva lærer du
Etter bestått emne skal studentene ha følgende læringsresultat:
Kunnskaper og forståelse
Studenten skal ha:
- forstand på skillet mellom normativt og analytisk perspektiv i forståelsen av kulturell variasjon og bedømmelsen av fagdidaktiske muligheter og begrensninger
- forstand på forholdet mellom læring og kontekst
- forståelse for hvordan oppdragelse, undervisning og kunnskap alltid gjenspeiler bestemte steder å se fra
- forståelse for skillet mellom formell og uformell sosialisering innen og utenfor institusjonene, inkl. medienes rolle
