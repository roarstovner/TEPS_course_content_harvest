## Om emnet
## Faglig innhold
Masteroppgaven er et selvstendig vitenskapelig forskningsprosjekt hvor du undersøker en teoretisk eller empirisk problemstilling. Arbeidet skal utføres individuelt. Du har stor grad av frihet med hensyn til valg av tema/område for oppgaven, men den skal være relatert til mastergradsstudiet og forskningskompetansen ved instituttet. Vi oppfordrer deg til å knytte oppgaven til forskningsprosjektene til de aktuelle veilederne.
Masteroppgaven kan være både disiplinfaglig og/eller fagdidaktisk rettet. Studenten skal kunne beskrive profesjonsrelevansen ved oppgaven. Beskrivelsen kan inngå som del av innledningskapittel eller sensorene kan spørre om dette under justerende muntlig.
Oppgaven skal inneholde en vitenskapelig framstilling av det valgte temaet; presist formulerte forskningsspørsmål, begrunnede metodevalg og systematisk argumentasjon. Data eller det empiriske grunnlaget for analysen kan være basert på egne observasjons-, intervju-, survey- og/eller andre typer feltdata. Det er også anledning til å benytte eksisterende forskningsdata, offentlig statistikk, tekster, dokumenter med mer som grunnlag for analysen. Oppgaven skal følge vitenskapelige standarder i henhold til referanseføring og forskningsetiske normer.
Masteroppgaven skal gjennomføres under veiledning. Veilederforholdet skal sørge for nødvendig kvalitetssikring ved innsamling og behandling av empiri/data, samt at dette foregår innenfor forskningsetiske retningslinjer. Veilederforholdet reguleres av en egen masteravtale.
Instituttet har utarbeidet en arbeidsplan for oppgavearbeidet som gjør det lettere for studentene å gjennomføre studiet på normert tid.
7. semester: Kandidaten må bestemme seg for tema til masteroppgaven allerede i 7. semester. I løpet av dette semesteret blir studentene gjort kjent med potensielle veiledere og forskningsprosjekter ved instituttet. Som en forberedelse til masteroppgaven skal studenten i løpet av 7.semester skrive en prosjektskisse. Denne skissen danner grunnlaget for tildeling av veileder i 8.semester og endelig utforming av prosjektet skal foregå i samråd med veileder.
8. semester: I løpet av 8. semester skal alle ha blitt tildelt veileder. Alle skal videre ha skrevet en progresjonsplan i samråd med veileder. Planen skal inneholde en redegjørelse av problemstilling og forskningsdesign, samt en plan for innsamling av empiri/data og gjennomføring av oppgaven. Studenten skal også signere en avtale om gjennomføring av masteroppgaven. I 8. semester tas det andre PPU semesteret. Dersom problemstillingen tilsier det, er det viktig at studentene bruker praksisoppholdet til å samle inn data til masteroppgaven.
9. semester: Såfremt GEOG3901 fordeles med 15 studiepoeng i 9. og 10. semester, bør lesing av nødvendig bakgrunnslitteratur og evt. feltarbeid/datainnsamling i hovedsak være gjennomført innen midten av 9. semester (medio oktober). Kandidaten bør være i gang med analysen innen slutten av dette semesteret. Det lages en spesifikk plan for dette i samarbeid med veileder og med utgangspunkt i progresjonsplanen fra 7. semester.
10. semester: Førsteutkast må være levert innen påske i det 10. semesteret.
## Læringsutbytte
En student som har fullført emnet forventes å ha oppnådd følgende læringsutbytte, definert i kunnskap, ferdigheter og kompetanse:
Kunnskap
- har gjennom arbeidet med oppgaven skaffet seg avansert teoretisk kunnskap innenfor et avgrenset forskningstema.
- har solid kunnskap om metodiske og analytiske tilnærminger innenfor det avgrensede forskningstemaet.
- har inngående kunnskap om hvordan man utfører et selvstendig forskningsarbeid.
Ferdigheter
- kan formulere problemstillinger som grunnlag for å gjennomføre et vitenskapelig arbeid.
- kan sette seg inn i teorier og skaffe seg oversikt over etablert kunnskap med relevans for temaet og/eller forskingsområdet.
- kan velge og anvende metoder til å gjøre en omfattende studie.
- kan analysere data fra ulike kilder og anvende disse til å strukturere og formulere faglige resonnement og konklusjoner.
- behersker formidling av vitenskapelig arbeid både skriftlig og muntlig.
- kan gjennomføre et forskningsprosjekt i tråd med etiske normer innen forskning.
Generell kompetanse
- kan gjennomføre et selvstendig forskningsprosjekt.
- kan vurdere og anvende faglig kunnskap i kommunikasjon med spesialister så vel som allmennheten.
## Læringsformer og aktiviteter
Individuell veiledning.
## Mer om vurdering
Vurdering: Masteroppgaven, samt inntil 1 time justerende muntlig eksamen med utgangspunkt i masteroppgaven. I starten av justerende muntlig eksamen skal kandidaten gi en inntil 10 minutters muntlig presentasjon av masteroppgaven hvor det redegjøres for valg av tema, problemstilling, metodiske valg og eventuelle funn. Det er ikke anledning til å bruke PowerPoint eller tilsvarende presentasjonsverktøy. Kandidaten må ha masteroppgaven tilgjengelig og de har lov til å ha med notater under muntlig eksamen.
Det gis en samlet karakter basert på masteroppgaven og justerende muntlig eksamen. Kandidaten skal gis karakter og begrunnelse for karakterfastsettingen umiddelbart etter at justerende muntlig eksamen er gjennomført.
Oppgaven utgjør 30 studiepoeng og bør være på 17 500 - 24 500 ord (ca. 50-70 sider), eksklusive sammendrag, forord, innholdsfortegnelse, figur- og tabell liste, referanser/litteraturliste og appendiks. Se for øvrig utfyllende retningslinjer for karaktersetting av masteroppgave ved Institutt for geografi.
Innleveringsfrist for masteroppgaven er 15. mai. Faller denne datoen på en helg, flyttes innleveringsdatoen til førstkommende virkedag.
Sensurfrist for masteroppgaver er 3 måneder.
Ved kortere utsettelse av innlevering kreves dokumentasjon/legeattest. Ubegrunnet forsinkelse medfører normalt utsatt frist til 15. november i høstsemesteret.
## Spesielle vilkår
Krever opptak til studieprogram:
Lektorutdanning i geografi for trinn 8 − 13 (MLGEOG)
## Forkunnskapskrav
Bestått alle obligatoriske og valgfrie emner i graden.
## Fagområder
- Geografi
- Lærer- og lektorutdanning
