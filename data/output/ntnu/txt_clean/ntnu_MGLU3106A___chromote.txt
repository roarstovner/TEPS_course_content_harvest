## Om emnet
## Faglig innhold
Naturfag 1 (1-7) emne 2 henter sine kunnskaper fra naturfagdidaktikk, biologi, kjemi, fysikk, geologi og matematikk.
Emnet skal gi faglig trygghet og undervisningskunnskap i sentrale områder av naturfaget for 1.-7. trinn. Det legges vekt på å videreutvikle ferdigheter og generell kompetanse i å introdusere de yngste elevene for naturfaget. Å kunne utvikle elevenes sansing, oppdagerglede, undring, naturglede og naturfagspråk, er en vesentlig del av denne kompetansen. Feltaktivitet i ulike naturtyper har en sentral plass i emnet og skal bidra til å skape naturglede og naturforståelse. I tillegg skal lærerstudenten kunne legge til rette for begrepsdannelse og trene barn i nødvendige basisferdigheter som trengs for å jobbe utforskende. Didaktikk og fag undervises integrert slik at studenten får en profesjonsfaglig trygghet.
Emnet dekker ikke hele den faglige bredden i grunnskolefaget for 1.- 7.trinn. Bredden kan oppnås gjennom å ta Naturfag 1 emne 1 og Naturfag 2.
Denne emnebeskrivelsen for Naturfag 1 for 1.- 7. bygger på Nasjonale retningslinjer for grunnskolelærerutdanningen 1.- 7. trinn fra 2016.
## Læringsutbytte
KUNNSKAP
Studenten
- har kunnskap om begrepsdannelse og utvikling av naturfaglig språk på barne- og mellomtrinnet
- har kunnskap om grunnleggende ferdigheter i naturfag
- har kunnskap om utforskende arbeidsmåter i naturfag
- har kunnskap om bruk av varierte læringsarenaer
- har kunnskap om kroppens organsystemer
- har kunnskap om utvalgte organismers livssyklus
- har kunnskap om pubertet, seksualitet og sammenhengen mellom helse og livsstil og hvordan drive dialogisk undervisning om tematikken
- har kunnskap om livsprosesser i planter, mennesker og andre dyr og hvordan bølger, lyd og lys påvirker disse
- har kunnskap om oppbygging av celler og livsprosesser i celler
- har kunnskap om undervisning for bærekraftig utvikling, med fokus på lokale og globale miljøutfordringer
- har kunnskap om økosystemer og arter og grupper av organismer som er tilpasset norsk natur
- har kunnskap om ytre og indre geologiske prosesser på jorda, med fokus på kvartærgeologi
FERDIGHETER
Studenten
- kan planlegge, gjennomføre og reflektere over egen naturfagundervisning på barne- og mellomtrinnet forankret i forskning, teori og praksis og med spesielt fokus på begynneropplæring
- kan planlegge, gjennomføre og integrere alle grunnleggende ferdigheter
- kan gjennomføre begynneropplæring i naturfag og tilrettelegge for overgangen fra barnehage til skole og fra barnetrinn til ungdomstrinn
- kan diskutere og argumentere for progresjon i læring i naturfag
- kan introdusere naturfag for elever på barne- og mellomtrinnet slik at elevene utvikler forståelse for naturfaglige systemer, sammenhenger og fagets betydning i samfunnet
- kan drive tverrfaglig undervisning inne og ute
- kan gjennomføre aktiviteter og målinger, i biologi, inne og ute med bruk av relevant utstyr, vurdere nødvendige sikkerhetstiltak og gjøre beregninger med og uten digitale verktøy
- kan bruke formativ vurdering som grunnlag for tilrettelegging av undervisning og tilpasset opplæring i naturfag på barne- og mellomtrinnet
GENERELL KOMPETANSE
Studenten
- kan drøfte egen rolle, praksis og utviklingsmuligheter som naturfaglærer
- har innsikt i hvordan etikk, verdier og holdninger kan påvirke naturfagundervisningen
- har kompetanse om informasjonssøk og kildevurdering i naturfag
## Læringsformer og aktiviteter
Det vil bli brukt varierte arbeidsformer tilpasset de ulike deler av faget. Erfaringsbasert og utforskende læring med utgangspunkt i studentaktive læringselementer som feltarbeid (observasjon, undersøkelser og kartlegging av naturen), bruk av alternative læringsarenaer og laboratoriearbeid (forsøk og eksperimenter) er sentralt i undervsiningen. Introduksjon til, og enkel bruk av IKT-verktøy, faglig og didaktisk, til animasjoner, simuleringer og modelleringer innenfor naturfaglige tema inngår i oppbygningen av studentenes digitale kompetanse. Forelesningsformen vil, sammen med samtaleundervisning i klasse, bli brukt til å gi oversikt, avklare faglige problem, presentere sentral kunnskap og arbeide med eksempler og oppgaver. Studentaktive arbeidsformer med selvstudium, individuelt arbeid og arbeid i grupper med oppgaver og prosjekter er viktige deler av studiet. Litteratur, undervisningsmateriell og andre læringskilder vil gis både på norsk og engelsk. Det forventes at studentene behersker begge språk på et nivå som muliggjør bruk av disse læringskilder. Videre forventes det at studentene bruker universitetets bibliotek og andre kilder til informasjon og læring aktivt og forbereder seg til planlagt undervisning. Studentenes arbeid med emnet vil bli vurdert med både formative og summative vurderingsformer.
Studentene vil i løpet av studiet bli gitt et antall obligatoriske arbeidskrav, skriftlige og muntlige oppgaver og praktisk arbeid. Detaljene i forbindelse med organiseringen av undervisningen finnes i semesterplanen.
## Obligatoriske aktiviteter
- Obligatoriske arbeidskrav iht emnebeskrivelse
## Mer om vurdering
OBLIGATORISKE ARBEIDSKRAV
- Det er obligatorisk å være til stede 75 % av den tiden ferdighetstreningene/aktivitetene gjennomføres for å kunne fremstille seg til muntlig eksamen, jf. semesterplanen i emnet.
- Innleveringer og arbeider i henhold til semesterplanen.
Det gis ikke kompensatorisk arbeid for manglende obligatorisk tilstedeværelse.
Studentene kan bli vurdert, pålagt arbeidskrav og oppmøte knyttet til fellesfaglige tema.
Vurdering: Godkjent/ ikke godkjent.
DELVURDERINGER
- Delvurdering 1: Individuell muntlig eksamen. Tillatte hjelpemidler: Ingen trykte eller håndskrevne hjelpemidler er tillatt. Vurdering: Karakter A-F
- Delvurdering 2: Artsprøve. Tillatte hjelpemidler: Feltbok med egne notater og illustrasjoner. Vurdering: Bestått/ ikke bestått
- Delvurdering 3: Utøvende aktivitet: Ekskursjon i geologi. Tillatte hjelpemidler: Alle hjelpemidler tillatt. Vurdering: Bestått/ ikke bestått.
- Delvurdering 4: Utøvende aktivitet: Ekskursjon i biolog til økosystem 1. Praktisering av feltarbeidsmetoder, registrering av arter og naturtyper. Tillatte hjelpemidler: Alle hjelpemidler tillatt. Vurdering: Bestått / ikke bestått
- Delvurdering 5: Utøvende aktivitet: Ekskursjon i biolog til økosystem 2. Praktisering av feltarbeidsmetoder, registrering av arter og naturtyper. Tillatte hjelpemidler: Alle hjelpemidler tillatt. Vurdering: Bestått / ikke bestått
- Delvurdering 6: Utøvende aktivitet: Ekskursjon i biolog til økosystem 3. Praktisering av feltarbeidsmetoder, registrering av arter og naturtyper. Tillatte hjelpemidler: Alle hjelpemidler tillatt. Vurdering: Bestått / ikke bestått
Delvurderinger kan tas opp eller forbedres enkeltvis. Alle delvurderinger må være bestått for å få karakter i emnet. Flere av delvurderingene er orientert mot feltaktivitet med ekskursjoner til ulike naturtyper. Dette kan for eksempel være ekskursjoner til økosystemer som fjell, skog, myr, fjære og ferskvann. Her må studenten være fysisk forberedt på at vi beveger oss i variert terreng. Utvalget av ekskursjoner vil variere noe fra år til år. Studenten kan framstille seg til muntlig eksamen dersom en eller flere av de øvrige delvurderingene mangler, men ikke få karakter i emnet før alle delvurderinger er bestått. Det er anledning til å klage på delvurderinger i emnet (gjelder ikke muntlig eksamen).
## Spesielle vilkår
Krever opptak til studieprogram:
Grunnskolelærerutdanning 1.-7. trinn (MGLU1-7) - enkelte retninger
## Anbefalte forkunnskaper
Det er en fordel å ha bakgrunn fra ett eller flere av fagene fysikk, kjemi, biologi og matematikk (programfag) fra videregående skole.
## Kursmateriell
Endelig pensumliste legges ut på Blackboard før studiestart.
## Studiepoengreduksjon
## Fagområder
- Lærer- og lektorutdanning
- Naturfag
