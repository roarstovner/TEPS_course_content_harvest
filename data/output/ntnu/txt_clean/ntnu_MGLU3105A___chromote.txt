## Om emnet
## Faglig innhold
Naturfag 1 (1-7) emne 1 henter sine kunnskaper fra naturfagdidaktikk, fysikk, kjemi, geologi, teknologi og matematikk. Emnet skal gi faglig trygghet og undervisningskunnskap i sentrale områder av naturfaget for 1.- 7. trinn. Det legges vekt på å utvikle ferdigheter og generell kompetanse i å introdusere de yngste elevene for naturfaget. Å kunne utvikle elevenes sansing, oppdagerglede, undring, naturglede og naturfagspråk, er en vesentlig del av denne kompetansen. I tillegg skal lærerstudenten kunne legge til rette for begrepsdannelse og trene barn i nødvendige basisferdigheter som trengs for å jobbe utforskende. Didaktikk og fag undervises integrert slik at studenten får en profesjonsfaglig trygghet. Emnet dekker ikke hele den faglige bredden i grunnskolefaget for 1.- 7. trinn. Bredden kan oppnås gjennom å ta Naturfag 1 emne 2 og Naturfag 2. Denne emnebeskrivelsen for Naturfag 1 for 1.- 7. bygger på Nasjonale retningslinjer for grunnskolelærerutdanningen 1.- 7. trinn fra 2016.
## Læringsutbytte
KUNNSKAP
Studenten
- har oversikt over hvilke fagfelt naturfag henter sine kunnskaper fra og kan se sammenhenger mellom disse
- har kunnskap om læreplanverket i naturfag for grunnskolen, 1.‐7. trinn
- har kunnskap om praktisk arbeid og variert undervisning i naturfag
- har kunnskap om hverdagsforestillinger
- har kunnskap om formativ vurdering i naturfagundervisning
- har kunnskap om bruk av modeller i naturfagundervisning
- har kunnskap om krefter og vekselvirkninger mellom legemer og elektrisk ladde partikler, og kan bruke denne kunnskapen som grunnlag for elevers læring av mekanikk og elektrisitet
- har kunnskap om sentrale begreper som bevaring, overføring og kvalitet ved energiformer gjennom å knytte disse til ulike områder av naturfaget
- har kunnskap om bølger, lyd og lys
- har kunnskap om solsystemet
- har forståelse av periodesystemet og hvordan det har betydning for oppbygning av kjemiske stoffer, bindinger mellom atomer og reaksjoner
- har kunnskap om bruk av partikkelmodellen for å konkretisere oppbygging av ulike stoffer og for å forklare fysiske endringer og fenomener i dagliglivet og i naturen
- har kunnskap om vanlige norske mineraler og bergarter
FERDIGHETER
Studenten
- kan gjennomføre praktisk og variert undervisning i naturfag for elever på barne‐ og mellomtrinnet
- kan bruke ulike strategier for å avdekke hverdagsforestillinger
- kan bruke og vurdere bruken av ulike modeller og representasjoner i naturfagundervisning
- kan gjennomføre aktiviteter og målinger, i fysikk og kjemi, med bruk av relevant utstyr, vurdere nødvendige sikkerhetstiltak og gjøre beregninger med og uten digitale verktøy, som programmering
- kan gjennomføre tverrfaglig undervisning med fokus på å designe og lage teknologiske produkter og knytte teknologi til relevante tema i naturfag
GENERELL KOMPETANSE
Studenten
- har innsikt i naturvitenskapens metoder og tenkemåter og naturfagets betydning som allmenndannende fag
- kan analysere og bruke gjeldende læreplan for barne‐ og mellomtrinnet som utgangspunkt for naturfagundervisning
## Læringsformer og aktiviteter
Det vil bli brukt varierte arbeidsformer tilpasset de ulike deler av faget. Erfaringsbasert og utforskende læring med utgangspunkt i studentaktive læringselementer som laboratoriearbeid (forsøk og eksperimenter) og argumentering står sentralt. Introduksjon til og enkel bruk av IKT-verktøy, faglig og didaktisk, til animasjoner, simuleringer og modelleringer innenfor naturfaglige tema inngår i oppbygningen av studentenes digitale kompetanse. Forelesningsformen vil, sammen med samtaleundervisning i klasse, bli brukt til å gi oversikt, avklare faglige problem, presentere sentral kunnskap og arbeide med eksempler og oppgaver. Studentaktive arbeidsformer med selvstudium, individuelt arbeid og arbeid i grupper med oppgaver og prosjekter er viktige deler av studiet. Litteratur, undervisningsmateriell og andre læringskilder vil gis både på norsk og engelsk. Det forventes at studentene behersker begge språk på et nivå som muliggjør bruk av disse læringskilder. Videre forventes det at studentene bruker universitetets bibliotek og andre kilder til informasjon og læring aktivt og forbereder seg til planlagt undervisning. Studentenes arbeid med emnet vil bli vurdert med både formative og summative vurderingsformer. Studentene vil i løpet av studiet bli gitt et antall obligatoriske arbeidskrav, skriftlige og muntlige oppgaver og praktisk arbeid. Detaljene i forbindelse med organiseringen av undervisningen finnes i semesterplanen.
## Obligatoriske aktiviteter
- Obligatoriske arbeidskrav iht. emnebeskrivelsen
## Mer om vurdering
Obligatoriske arbeidskrav:
1. Ferdighetstrening. Krav om 75% tilstedeværelse på laboratoriearbeid. Det er obligatorisk å være tilstede på laboratorieaktivitetene på tidspunktet disse gjennomføres, jf. semesterplanen i emnet.
2. Innleveringsoppgaver/tester/aktiviteter som dekker utvalgte læringsutbytteformuleringer og/eller rapporter (muntlig, digital eller skriftlig) fra feltarbeid/ekskursjoner/praksis og laboratoriearbeid i henhold til semesterplanen. Det gis ikke kompensatorisk arbeid for manglende obligatorisk tilstedeværelse. Obligatoriske arbeidskrav vurderes som godkjent/ikke godkjent.
Studentene kan bli vurdert, pålagt arbeidskrav og oppmøte knyttet til fellesfaglige tema.
Vurderingsordning med 2 delvurderinger:
- Skriftlig eksamen, individuell. Kommentar til vurdering: Eksamen i kjemi og geologi. Tillatte hjelpemidler: Læreplanen i naturfag hentet fra nettsidene til Utdanningsdirektoratet eller fra emnets sider i Blackboard. Tabeller og formler i kjemi uten notater. Bestemt, enkel kalkulator jf. NTNU reglement.
- Skriftlig eksamen, individuell. Kommentar til vurdering: Eksamen i fysikk. Tillatte hjelpemidler: Læreplanen i naturfag hentet fra nettsidene til Utdanningsdirektoratet eller fra emnets sider i Blackboard. Tabeller i fysikk uten notater. Bestemt, enkel kalkulator jf. NTNU reglement.
Delvurderinger kan tas opp eller forbedres enkeltvis. Alle delvurderinger må være bestått for å få karakter i emnet. Det er anledning til å klage på delvurderinger i emnet (gjelder ikke muntlig/praktisk eksamen).
Ved gjentak av eksamen kan skriftlig eksamen bli gjort om til muntlig.
## Spesielle vilkår
Krever opptak til studieprogram:
Grunnskolelærerutdanning 1.-7. trinn (MGLU1-7) - enkelte retninger
## Anbefalte forkunnskaper
Det er en fordel å ha bakgrunn fra ett eller flere av fagene fysikk, kjemi, biologi og matematikk (programfag) fra videregående skole.
## Kursmateriell
Endelig pensumliste legges ut på Blackboard før studiestart.
## Studiepoengreduksjon
## Fagområder
- Lærer- og lektorutdanning
- Naturfag
