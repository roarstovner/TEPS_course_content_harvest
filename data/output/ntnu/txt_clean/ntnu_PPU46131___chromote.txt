## Om emnet
## Faglig innhold
Emnet er en del av praksisopplæringen i lektorutdanningen, og ett av i alt fire praksisemner. Her inngår 35 av de 100 dagene av studiets praksis. Praksisfeltet er en viktig læringsarena i studiet og det legges vekt på å skape sammenhenger mellom erfaringene studenten gjør i praksis og teoretiske perspektiver de møter i studiet. All praksis i skolen er obligatorisk. Eventuelt uforutsett fravær endrer ikke kravet til omfang. Dersom en student blir syk eller får annet uforutsett fravær i løpet av praksisen, må dette umiddelbart formidles til skolen og til emneansvarlig, og praksisen må taes igjen senere.
All praksis er veiledet og foregår i autentiske yrkessituasjoner med elever i skolen. Studentene skal i løpet av praksisopplæringen ha praksis både i ungdomstrinnet og i videregående opplæring. Studenter med fagbakgrunn fra fellesfagene i videregående opplæring skal møte elever på ulike studieprogrammer i løpet av praksisopplæringen.
I praksis 3 skal studenten undervise i sine to undervisningsfag og gjennom samarbeid med praksislæreren få innblikk i en lærer sin arbeidsdag. Fokus ligger på mestring i klasserommet og forståelse og refleksjon over egen utvikling i praksisperioden. Læringsutbyttebeskrivelsene er de samme for alle studenter, men vektleggingen av de ulike beskrivelsene vil avhenge av praksisskolens kontekst. Praksis 3 forutsetter og bygger på en oppnådd kompetanse fra de tidligere praksisemnene.
## Læringsutbytte
Kunnskap
Studenten har kunnskap om skole-hjem-samarbeid som grunnlag for elevens faglige og sosiale utvikling.
Ferdigheter
Studenten
- kan observere, analysere og reflektere over ulike elevers forutsetninger for læring
- kan, under veiledning, vurdere og reflektere over elevers læring
- kan utøve god klasseledelse
- kan samarbeide med andre om planlegging og gjennomføring av undervisning
- kan bruke læreplanen, lærebøker, digitale hjelpemidler og utstyr som finnes på den enkelte skole til å planlegge og gjennomføre undervisningen
- kan, under veiledning, planlegge og gjennomføre tilpasset og differensiert undervisning i et inkluderende læringsfellesskap
Generell kompetanse
Studenten
- kan kritisk vurdere egen og andres praksis med referanse til teori og forskning
- kan videreutvikle egen profesjonsutøvelse
## Læringsformer og aktiviteter
Praksis 3 inneholder en integrert undervisningspraksis som skal gjennomføres individuelt eller parvis. I løpet av praksis 3 skal studenten gjennomføre 20 timer med undervisning i hvert av sine to undervisningsfag. For å realisere målene i emnet, kreves et samspill mellom praksiserfaringer, teoretiske perspektiver og refleksjon.
I tillegg til praksisopplæringen, inneholder også emnet et campusrelatert perspektiv på praksis, der undervisningen har som mål å bidra til at studentene opplever et helhetlig innhold. Her vil sammenhenger mellom skole og campus stå sentralt. Undervisningen i emnet består av temadager og storforelesninger i tillegg til undervisning om praksis.
## Obligatoriske aktiviteter
- 75 % oppmøte i undervisingen på campus
- Min lektoridentitet
- Kurs i skolens indre liv
- Veiledningssamtaler
## Mer om vurdering
Sluttvurderingen i emnet er en helhetlig vurdering av undervisningspraksisen knyttet til læringsmål, hvor tilhørende praksisrapporter og praksisoppfølging inngår. "Bestått" i emnet forutsetter godkjente obligatoriske aktiviteter og innlevert og godkjent praksisprofil, samt godkjente rapporter. Dersom studenten står i fare for å få "ikke bestått", skal studenten motta skriftlig varsel med informasjon om det. Varselet skal sendes senest tre uker før praksisperiodens slutt. Dersom studenten i slutten av praksisperioden viser handling eller atferd som åpenbart ikke gir grunnlag for å bestå praksis, kan studenten likevel få karakteren "ikke bestått", selv om forutgående varsel ikke er gitt.
