## Programplaner og emneplaner - Student
## EPN-V2
##  M1GKP2100 Kroppsøving 1, emne 1 Emneplan
##  Fagplan
Kroppsøving 1 (30 studiepoeng)
Kroppsøving 2 (30 studiepoeng)
Fagplanen ble godkjent i studieutvalget 10. november 2016
Redaksjonelle endringer foretatt 12. januar 2018, 31. januar 2020 og 29. januar 2021
Gjeldende fra høstsemesteret 2021
Innledning
Fagplanen bygger på forskrift om rammeplan for grunnskolelærerutdanningen for trinn 1-7, fastsatt av Kunnskapsdepartementet 7. juni 2016, nasjonale retningslinjer for grunnskolelærerutdanningen trinn 1-7 av 1. september 2016 og programplan for grunnskolelærerutdanning for trinn 1-7 ved OsloMet - storbyuniversitetet, godkjent av studieutvalget 16. november 2016.
Faget kroppsøving i grunnskolelærerutdanning trinn 1-7 kvalifiserer for undervisning i kroppsøving i de første sju trinnene i grunnskolen. Undervisningen i faget er integrert, forskningsbasert og profesjonsorientert. Den tar utgangspunkt i kroppsøving som et allmenndannende fag og skal være knyttet til praksisfeltet. Kroppsøvingsfaget skal gi studenten faglig, pedagogisk og fagdidaktisk kompetanse til å arbeide ut fra gjeldende læreplan, utvikle kroppsøving som fag i framtida og ivareta de kroppslige dimensjonene ved det å være menneske.
Studenten skal tilegne seg kunnskap om og erfaring med undervisning i ulike bevegelsesmiljø som er relevant for trinn 1-7. Kunnskap om hva som fremmer kroppslig læring, positiv selvforståelse og bevegelsesglede er sentralt. Studiet skal styrke studentenes profesjonsidentitet og deres arbeid med mangfold og forskjellighet i skolen. Undervisningen skal utvikle studentens lærerkompetanse, både individuelt og i samarbeid med andre.
Målgruppe
Studenter som er tatt opp til femårig grunnskolelærerutdanning for trinn 1-7.
## Forkunnskapskrav
Faget er tilgjengelig som valgfag for aktive studenter ved grunnskolelærerutdanningen og lærerutdanning for tospråklige lærere på OsloMet, i tråd med utdanningenes programplaner. Interne søkere som søker opptak til Kroppsøving 2 mens de fortsatt er aktive på Kroppsøving 1, kan få opptak uten å ha fullført Kroppsøving 1.
Eksterne søkere må ha bestått lærerutdanning som kvalifiserer for arbeid i skolen. Opptak til Kroppsøving 2 krever fullført Kroppsøving 1 eller tilsvarende.
Dersom Kroppsøving 1 og Kroppsøving 2 lyses ut som et årsstudium (60 studiepoeng), tas det opp til begge enheter, og det kreves da ikke at Kroppsøving 1 er bestått før studenten begynner på Kroppsøving 2.
Søkere som Utdanningsdirektoratet har vurdert til å ha lærerutdanning fra utlandet, men som mangler fag/studiepoeng for å bli godkjent lærer i norsk grunnopplæring, kan også søke. Slike søkere må i tillegg oppfylle kravet til generell studiekompetanse.
## Læringsutbytte
Læringsutbyttet er nærmere beskrevet i emneplanene.
Fagets innhold og oppbygging
Kroppsøving 1 (30 studiepoeng) består av ett emne på 30 studiepoeng. Kroppsøving 2 (30 studiepoeng) består også av ett emne på 30 studiepoeng. Kroppsøving 2 bygger på Kroppsøving 1. Minste kompetansegivende enhet for dette faget er 30 studiepoeng.
Fagets arbeids- og undervisningsformer
Kroppsøving krever varierte arbeidsformer. Undervisningen vil ta utgangspunkt i sentrale problemstillinger innen ulike områder og veksle mellom forelesninger, praktisk undervisning, ekskursjoner, praksis og studentaktive arbeidsmåter. Den praktisk-metodiske tilnærmingen krever deltakelse, innsats og refleksjon av studentene. Informasjon og kommunikasjonsteknologi (IKT) benyttes i undervisning og oppgaver.
Klasseledelse og lærerrollen sett fra faget
Kroppsøving skiller seg fra andre fag på flere måter. Bevegelsesglede er sentralt, elevens fysisk-motoriske kompetanse er svært synlig og mye kroppsøvingsaktivitet krever samarbeid. Undervisningen foregår på andre arenaer enn i klasserommet. Dette krever en tydelig lederrolle, god evne til å organisere, å innarbeide gode rutiner og til å påvirke til trygt læringsmiljø.
Begynneropplæring
Elever er lærende kropper i begynneropplæringa i kroppsøving og i alle andre fag. Mye leik er motorisk, og gjennom leiken får eleven venner. Kroppsøvingsfaget har ansvar for at studentene lærer å legge til rette for leik og aktiviteter i varierte miljø der elevene får øve motorikk, koordinasjon, fysiske egenskaper og samarbeid. Kunnskap om barns fysisk-motoriske utvikling og læring bidrar til at studentene kan bruke fysisk aktiv læring i andre fag.
Tilpasset opplæring
Kroppsøvingsfaget har et særlig ansvar for at den enkelte elev skal øve og lære å ha tiltro til sin egen fysisk-motoriske kompetanse. Å utvikle sitt eget fysisk-motoriske potensiale er avgjørende for alle og viktig for livslang bevegelsesglede.
Vurdering - kartleggingsverktøy og oppfølging
I kroppsøvingsfaget arbeider studentene med å utvikle og kommunisere tydelige mål til elevene i undervisningen. De øver på å gi konkrete, faglige relevante tilbakemeldinger, hvordan de kan legge til rette for og hjelpe elevene med egenvurdering og vurdering av elevenes læringsutbytte.
Grunnleggende ferdigheter
Studentene får kunnskap om og erfaring med hvordan de kan arbeide med de grunnleggende ferdighetene å kunne lese, regne og skrive og bruke muntlige og digitale ferdigheter i kroppsøving ut fra fagets egenart. De får innblikk i hvordan fysisk aktiv læring i andre fag kan fremme utvikling av de grunnleggende ferdighetene.
Digital kompetanse
Gjennom undervisning, arbeidskrav og andre oppgaver/aktiviteter blir studentene kjent med digitale læringsressurser og digitale verktøy. Hensikten er å utvikle studentens egen digitale kompetanse som grunnlag for videre bruk i skolens kroppsøvingsundervisning.
Lærerarbeid i det mangfoldige klasserommet
Gjennom studiet tar vi opp kroppsøvingsfagets utfordringer i den flerkulturelle skole. Studiet har et kjønns- og likestillingsperspektiv, og ser på betydningen av kjønn, etnisitet, kultur, ulike funksjonsnivå, klasse og religion for kroppsøvingsundervisningen. Studentene skal tilegne seg kunnskap og ferdigheter som gjør de i stand til å møte og forstå ulikhet og bruke mangfoldet som en ressurs i kroppsøvingsfaget.
Overgangen mellom trinnene når det gjelder eget fag
Læreplanen for kroppsøving er laget for hele det 13-årige løpet. Studentene blir i studiet kjent med karakteristiske forskjeller på kroppsøvingsfaget i de ulike hovedtrinnene i skolen.
Estetiske arbeidsmåter
Kroppsøving er et praktisk-estetisk fag og dette preger arbeidsmåter og arbeidskrav. Studentene øver kreativitet gjennom å skape, samhandle, reflektere og kommunisere. De får erfaring i hvordan de kan legge dette til rette for elevene.
Internasjonale perspektiver
Bevegelse er grunnleggende hos alle mennesker. På tvers av landegrenser er det mange fellestrekk i bevegelseskultur i form av leik, idrett, dans, svømming og friluftsliv. Fysisk aktivitet er på mange måter et internasjonalt språk, og norsk og internasjonal forskning bidrar til å videreutvikle feltet. Studiet inneholder både en flerkulturell og internasjonal dimensjon.
Praksistilknytning
Studentenes fagspesifikke kompetanse tilegnes gjennom praktisk og teoretisk undervisning og profesjonspraksis. Samarbeid med praksisskole der studentene får øve seg i å undervise i faget under kyndig veiledning, er av vesentlig betydning for å nå målsetningene i emnet.
Forskningsforankring
Kroppsøvingsstudiet er forsknings- og utviklingsbasert. Forskningsbaserte læringsprosesser skal fremme studentenes selvstendighet, analytiske ferdigheter og kritiske refleksjon slik at de som lærere kan ta i bruk ny kunnskap og videreutvikle både seg selv, sin profesjon og sin arbeidsplass etter endt utdanning. I Kroppsøving 2 inngår en FoU-oppgave. Studentene skal utvikle evne til kritisk refleksjon over egen og skolens kollektive praksis, til å samhandle og til å ta i bruk ny kunnskap.
Psykososialt læringsmiljø
Gjennom kroppsøvingsstudiet får studentene erfaring og kompetanse om viktigheten av å skape et trygt og positivt læringsmiljø. Kroppsøving er et fag hvor elevene er ekstra synlige og derfor mer sårbare på mange måter. Studentene skal få kunnskap og kompetanse til å forebygge og håndtere krenkelser, mobbing, trakassering og diskriminering. Studenten skal kunne ha øye for elevenes psykiske helse og psykososiale risikofaktorer i skolehverdagen. På bakgrunn av faglige vurderinger skal studenten kunne iverksette nødvendige tiltak og kunne etablere samarbeid med relevante faginstanser. Studenten skal også ha kunnskap om og kunne identifisere tegn på vold eller seksuelle overgrep og kjenne til hvordan nødvendige tiltak skal iverksettes.
Samiske forhold og rettigheter
Samisk kultur og samfunnsliv er en viktig del av kulturarven i Norge. Kroppsøvingsstudentene vil få noe innsikt i reindriftssamenes naturliv.
Bærekraftig utvikling
Kroppsøvingsstudiet skal bidra til å kvalifisere studenten til å ivareta utdanning for bærekraftig utvikling som et tverrfaglig tema. Særlig gjennom friluftsliv vil studenten lære om klima, miljø og utvikling og få kompetanse i å støtte elevenes læring om, holdning til og handling for en bærekraftig utvikling.
Praksisopplæring
Praksisopplæringen i grunnskolelærerutdanningen er veiledet og går over fire studieår. For nærmere informasjon om praksisopplæringen, se plan for praksisopplæringen for trinn 1-7. For å sikre progresjon i praksisopplæringen, beskriver planen profesjonstemaene for de ulike studieårene.
Skikkethetsvurdering
Lærerutdanningsinstitusjoner har ansvar for å vurdere om studenter er skikket for læreryrket. Løpende skikkethetsvurdering foregår gjennom hele studiet og inngår i en helhetsvurdering av studentens faglige og personlige forutsetninger for å kunne fungere som lærer. En student som utgjør en mulig fare for elevers liv, fysiske og psykiske helse, rettigheter og sikkerhet, er ikke skikket for yrket. Studenter som viser liten evne til å mestre læreryrket, skal så tidlig som mulig i utdanningen få melding om dette. De skal få råd og veiledning for å gjøre dem i stand til å oppfylle kravene om lærerskikkethet eller få råd om å avslutte utdanningen. Beslutninger om skikkethet kan fattes gjennom hele studiet.
Se universitetets nettsted for mer informasjon om skikkethetsvurdering.
Arbeidskrav
Det stilles krav om minimum 80 % deltakelse i all studentaktiv og praktisk -metodisk undervisning. Kravet stilles av flere grunner:
- Mye av innholdet i praktiske aktiviteter kan man vanskelig lese seg til og er av en slik art at det ikke kan prøves til eksamen, for eksempel erfaringslæring, ferdighetslæring, progresjonsoppbygging og praksis.
- Noen aktiviteter, som for eksempel svømming, kan ikke prøves til praktisk-metodisk eksamen.
- Det må et visst antall deltakere til for å kunne gjennomføre enkelte aktiviteter, for eksempel ballspill.
- Det er nødvendig å sikre kompetanse hos studenter i livbergingsaktiviteter som svømming og orientering.
- Deltakere er med på å styre sikkerheten i enkelte aktiviteter - for eksempel i turn, hvor studentene er involvert i sikring og mottak.
Arbeidskrav skal være levert/utført innen fastsatt(e) frist(er). Gyldig fravær dokumentert med for eksempel sykemelding, gir ikke fritak for å innfri arbeidskrav. Studenter som på grunn av sykdom eller annen dokumentert gyldig årsak ikke leverer/utfører arbeidskrav innen fristen, kan få forlenget frist. Ny frist for å innfri arbeidskrav avtales i hvert enkelt tilfelle med fagansvarlig.
