## Programplaner og emneplaner - Student
## EPN-V2
##  MGNT4200 Norsk tegnspråk og tegnspråkdidaktikk 2 Emneplan
##  Innledning
Fagplanen tilhørende dette emnet er lagt på emne MGNT4100 Norsk tegnspråk og tegnspråkdidaktikk 1.
##  Læringsutbytte
Etter fullført emne har studenten følgende læringsutbytte definert som kunnskap, ferdigheter og generell kompetanse:
Kunnskap
Studenten
- har avansert kunnskap i tegnspråkfaget og fagets didaktikk med vekt på språk, språkbevissthet, kultur og identitet
- har inngående kunnskap om relevant forskning og teori og kan forholde seg analytisk til vitenskapelige tenkemåter, forskningsmetoder og etikk innen flerspråkstilegnelse og flerkulturelle temaer
- har inngående kunnskap om hvordan opplæringen i og på tegnspråk kan tilpasses alle elevers forutsetninger og behov
- har utførlig kjennskap til hvordan didaktiske analyser går forut for utviklings- og endringsarbeid
- har inngående kunnskap om tegnspråklige barn og unges språkutvikling
Ferdigheter
Studenten
- kan analysere og forholde seg kritisk til relevant nasjonal og internasjonal forskning innen tegnspråkfeltet og anvende denne kunnskapen i profesjonsutøvelsen
- kan analysere og bruke relevante metoder til å undersøke faglige og didaktiske problemstillinger basert på kunnskap om tegnspråkfagets egenart, verdigrunnlag og historie og bruke slik innsikt i undervisning
- kan planlegge og gjennomføre undervisning i tegnspråkfaget som fremmer elevens vitenskapelige tenkemåter
- kan analysere og vurdere læreplaner og ulike former for læremidler og digitale verktøy til bruk i tegnspråklig undervisning
Generell kompetanse
Studenten
- kan analysere og vurdere relevante faglige og etiske problemstillinger og bidra til utvikling av faglig felleskap på den enkelte skole
- kan på systematisk vis planlegge, evaluere og revidere læringsopplegg med tegnspråkfaget som grunnlag
- kan på et avansert nivå formidle og kommunisere om faglige og didaktiske problemstillinger knyttet til profesjonsutøvelsen
- har utviklet en avansert profesjonsfaglig digital kompetanse
- kan ta initiativ og bidra til utviklingsarbeid som fremmer faglig og pedagogisk nytenkning i skolen
##  Innhold
Norsk tegnspråk og tegnspråkdidaktikk 2 legger til rette for at studentene får utvikle avansert kunnskap om tegnspråkfaget med særlig vekt på elevmangfold, lærerens egen språkbevissthet og tegnede språks plass globalt og i norsk skole. Studentene får anledning til å utvikle en kritisk tilnærming til ulike sider ved læreplanverket for grunnskolen med vekt på tegnspråk som fag i skolen, fagfornyelsen Kunnskapsløftet for hørselshemmede. Gjennom å lese om og reflektere over relevant nasjonal og internasjonal forskning skal studentene bli i stand til å vurdere utviklingen av tegnspråkfaget på nasjonale og internasjonale arenaer. Denne fagbaserte kunnskapen skal bidra til studentenes analytiske evne til å vurdere utviklingen av tegnspråkfaget. Det legges vekt på studentens egen endringskompetanse, som forutsetter evne til å analysere og vurdere forsknings- og utviklingsarbeid relatert til tegnspråkfaget i skolen og se egne erfaringer i lys av forskning.
##  Arbeids- og undervisningsformer
Se fagplanen.
##  Arbeidskrav og obligatoriske aktiviteter
Retten til å avlegge eksamen forutsetter følgende godkjente arbeidskrav:
- Individuelt levere og få godkjent resymé av en artikkel eller et kapittel til åtte av emnets undervisningsøkter, hvor fire skal leveres skriftlig på 150 ord +/- 10 % og fire skal leveres på tegnspråk (video) på ca. 2 minutter. Formålet med arbeidskravet er at studentene skal trenes i å lese og trekke ut og formulere essens av forsknings- og faglitteratur.
- Individuelt fremlegg av en analyse og drøfting av én av fagartiklene fra pensumlisten. Framlegget presenteres på norsk tegnspråk ved en nett-undervisningsøkt, skal ha et omfang på 15-20 minutter og skal inkludere spørsmål til plenumsdiskusjon. Formålet med arbeidskravet er å gi studentene erfaring med faglig formidling av forsknings- og utviklingsarbeid.
- Individuelt produsere en sammensatt tekst på tegnspråk, spilt inn på video, over et selvvalgt tema innenfor dette emnet. Temaet godkjennes av faglæreren i forkant. Tekstens omfang skal være på 10 minutter +/- 10 %. Formålet med arbeidskravet er å gi studentene mulighet å fordype seg i tekstarbeid i tegnspråk.
##  Vurdering og eksamen
Eksamensform
Individuell skriftlig hjemmeoppgave (i form av en fagartikkel) etter selvvalgt tema innen emnets område med omfang på 5000 ord +/-10 %. Tema skal være godkjent av faglærer minimum to uker før leveringsfrist.
Ny/utsatt eksamen
Ny/utsatt eksamen arrangeres som ved ordinær eksamen. Dersom fagartikkelen vurderes til ikke bestått, kan studenten levere en omarbeidet versjon.
##  Hjelpemidler ved eksamen
Alle hjelpemidler tillatt.
##  Vurderingsuttrykk
Det benyttes en gradert karakterskala fra A til E for bestått og F for ikke bestått eksamen.
##  Sensorordning
Ved avsluttende vurdering/eksamen benyttes to interne sensorer, og det brukes regelmessig tilsynssensor i samsvar med retningslinjer for oppnevning og bruk av sensorer ved OsloMet.
