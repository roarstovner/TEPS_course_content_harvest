## Programplaner og emneplaner - Student
## EPN-V2
##  MGPE5200 Pedagogikk fordypning 2: Digitalt støttet pedagogikk Emneplan
##  Fagplan
Pedagogikk fordypning 2:
Digitalt støttet pedagogikk
(15 studiepoeng)
Fagplanen ble godkjent i studieutvalget 14. november 2016
Revisjon godkjent av utdanningsutvalget 11. januar 2021
Gjeldende fra høstsemesteret 2021
Innledning
Fagplanen bygger på forskrift om rammeplan for grunnskolelærerutdanningen for trinn 1-7/trinn 5-10, fastsatt av Kunnskapsdepartementet 7. juni 2016, nasjonale retningslinjer for grunnskolelærerutdanningen trinn 1-7/trinn 5-10 av 1. september 2016 og programplan for grunnskolelærerutdanning for trinn 1-7/trinn 5-10 ved Høgskolen i Oslo og Akershus, godkjent av studieutvalget 16. november 2016.
Samfunnsendringer har ført til at det legges økende vekt på bruk av digitale medier i læring og undervisning. Gjennom dette faget skal studenten oppnå forståelse av forholdet mellom digital kompetanse og læring både teoretisk, etisk og praktisk. De skal opparbeide tilstrekkelig kompetanse til å kunne utvikle kreative teknologiske og pedagogiske løsninger for skolen. Videre skal studenten gjennom studiet utvikle evne til kritisk tenkning og forståelse av bruk av digitale verktøy for å støtte undervisning og læring.
Grunnskolen skal skape læringssituasjoner som gir alle elever mulighet til utvikling og læring ut fra egne forutsetninger. Det krever arbeid med eleven som del av fellesskapet i klassen, med støtte til elever som trenger særlig oppfølging og med å utnytte mulighetene som kan ligge i digitale læringsomgivelser. Masterfaget Pedagogikk fordypning 2 gir mulighet til å utforske muligheter og begrensninger i dette arbeid
Målgruppe
Studenter som er tatt opp til femårig grunnskolelærerutdanning for trinn 1-7/trinn 5-10.
## Forkunnskapskrav
Faget er tilgjengelig som valgfag for aktive studenter ved grunnskolelærerutdanningen.
## Læringsutbytte
Læringsutbytte er nærmere beskrevet i emneplanen
Fagets innhold og oppbygging
Digitalt støttet pedagogikk 2 (15 studiepoeng) består av et emne og gjennomføres i niende semester.
Fagets arbeids- og undervisningsformer
Faget er organisert som forelesninger, seminarer og studentpresentasjoner. Det forventes aktiv deltagelse av studentene.
Individuelt arbeid med pensumlitteratur, kollokviegrupper, oppgavearbeid i gruppe, forelesninger og casebasert dialogseminar. Studentene forutsettes å engasjere seg aktivt i studentfellesskapet gjennom drøftinger, framlegg, analyse av utfordrende arbeidssituasjoner og begrunnede valg av mulige handlemåter.
Praksisopplæring
Praksisopplæring er nærmere beskrevet i programplanen. Læringsutbyttebeskrivelsene for fagene er konsistente med læringsutbyttebeskrivelsene for praksisstudium i 2. syklus. I praksisperioden 9. semester utnytter studenten sitt nettverk fra praksisstudiet til å finne håndterlige måter å innhente empiri til masteroppgaven dersom dette er aktuelt.
Skikkethetsvurdering
Lærerutdanningsinstitusjoner har ansvar for å vurdere om studenter er skikket for læreryrket. Løpende skikkethetsvurdering foregår gjennom hele studiet og inngår i en helhetsvurdering av studentens faglige og personlige forutsetninger for å kunne fungere som lærer. En student som utgjør en mulig fare for elevers liv, fysiske og psykiske helse, rettigheter og sikkerhet, er ikke skikket for yrket. Studenter som viser liten evne til å mestre læreryrket, skal så tidlig som mulig i utdanningen få melding om dette. De skal få råd og veiledning for å gjøre dem i stand til å oppfylle kravene om lærerskikkethet eller få råd om å avslutte utdanningen. Beslutninger om skikkethet kan fattes gjennom hele studiet. Se høgskolens nettsted for mer informasjon om skikkethetsvurdering.
Arbeidskrav
Retten til å avlegge eksamen forutsetter godkjente arbeidskrav i bestemte faglige aktiviteter.
Arbeidskrav skal være levert/utført innen fastsatt(e) frist(er). Gyldig fravær dokumentert med for eksempel sykemelding, gir ikke fritak for å innfri arbeidskrav. Studenter som på grunn av sykdom eller annen dokumentert gyldig årsak ikke leverer/utfører arbeidskrav innen fristen, kan få forlenget frist. Ny frist for å innfri arbeidskrav avtales i hvert enkelt tilfelle med den aktuelle læreren.
Arbeidskrav vurderes til "Godkjent" eller "Ikke godkjent". Studenter som leverer/utfører arbeidskrav innen fristen, men som får vurderingen "Ikke godkjent", har anledning til to nye innleveringer/utførelser. Studenten må da selv avtale ny innlevering av det aktuelle arbeidskravet med faglærer. Studenter som ikke leverer/utfører arbeidskrav innen fristen og som ikke har dokumentert gyldig årsak, får ingen nye forsøk.
I programplanen er de fagovergripende temaene på de ulike studieårene og semestrene beskrevet. I tilknytning til disse kan det være krav til tilstedeværelse og/eller andre arbeidskrav.
Vurderings-/eksamensformer
Se emneplanen under punktet Vurderings-/eksamensformer.
Vurderingskriterier
A: Fremragende. Viser fremragende kunnskaper og ferdigheter innenfor kompetanseområdene i faget. Viser fremragende oversikt over faget og en analytisk evne til selvstendig bruk av relevante kunnskaper. Viser høyt faglig og profesjonsetisk refleksjonsnivå og selvstendig tenkning i forhold til læringsmål, fagets egenart og tilrettelegging av et godt læringsmiljø.
B: Meget god. Viser meget gode kunnskaper og ferdigheter innenfor kompetanseområdene i faget. Viser meget god oversikt over faget og en analytisk evne til selvstendig bruk av relevant kunnskap. Viser høyt faglig og profesjonsetisk refleksjonsnivå og selvstendig tenkning i forhold til læringsmål, fagets egenart og tilrettelegging av et godt læringsmiljø.
C: God. Viser gode kunnskaper og ferdigheter innenfor kompetanseområdene i faget. Viser god oversikt over faget og en analytisk evne til selvstendig bruk av relevant kunnskap. Viser et tilfredsstillende faglig og profesjonsetisk refleksjonsnivå, samt og selvstendig tenkning i forhold til læringsmål, fagets egenart og tilrettelegging av et godt læringsmiljø.
D: Nokså god. Viser begrensede kunnskaper og ferdigheter innenfor kompetanseområdene i faget. Viser begrenset over faget og en analytisk evne til selvstendig bruk av relevant kunnskap. Viser et tilfredsstillende faglig og profesjonsetisk refleksjonsnivå, samt selvstendig refleksjon og selvstendig tenkning i forhold til læringsmål, fagets egenart og tilrettelegging av et godt læringsmiljø.
E: Tilstrekkelig. Tilfredsstiller minimumskravene til kunnskaper og ferdigheter innenfor kompetanseområdene i faget. Viser noe evne til refleksjon og selvstendig tenkning i forhold til læringsmål, fagets egenart og tilrettelegging av et godt læringsmiljø.
F: Ikke bestått. Har utilstrekkelig kunnskaper og ferdigheter innenfor kompetanseområdene i faget. Viser dårlig evne til refleksjon og selvstendig tenkning i forhold til læringsmål, fagets egenart og tilrettelegging av et godt læringsmiljø.
Rettigheter og plikter ved eksamen
Studentens rettigheter og plikter framgår av forskrift om studier og eksamen ved OsloMet - storbyuniversitetet. Forskriften beskriver blant annet vilkår for ny/utsatt eksamen, klageadgang og hva som regnes som fusk ved eksamen. Studenten er selv ansvarlig for å melde seg opp til eventuell ny/utsatt eksamen.
##  Forkunnskapskrav
Ingen.
##  Læringsutbytte
Faget skal gi handlingskompetanse innen det valgte fordypningsområdet, som del av arbeidet med å skape et klasserom for alle. Videre skal faget bidra til studentens forutsetninger til å utvikle en forskningsoversikt som kvalifiserer forskningsspørsmålet og posisjonerer det innen kunnskapsfeltet.
Etter fullført fag har studenten følgende læringsutbytte definert som kunnskap, ferdigheter og generell kompetanse:
Kunnskap
Studenten
- har avansert kunnskap om begreper fra relevante teorier og tilnærminger innenfor det sammensatte fagfeltet digitalt støttet pedagogikk
- har inngående kunnskap om sammenhengen mellom læring og teknologibaserte utviklingsprosesser og deres betydning for nasjonale og internasjonale praksiser
Ferdigheter
Studenten
- kan analysere og identifisere relevante utviklingstrender for digitale læringsomgivelser i tilknytning til alle nivåer i utdanningsløpet
- kan analysere og kritisk evaluere ulike nasjonale og internasjonale informasjonskilder i feltet digitalt støttet pedagogikk
- kan analysere eksisterende teorier og metoder innenfor digitalt støttet pedagogikk og arbeide selvstendig og praktisk med teoretiske problemstillinger
- kan gjennomføre et selvstendig og begrenset forsknings- eller utviklingsprosjekt innen digitalt støttet pedagogikk under veiledning og i samsvar med gjeldende forskningsetikk
Generell kompetanse
Studenten
- kan anvende sine kunnskaper og ferdigheter innen fagfeltet digitalt støttet pedagogikk for å bidra til kvalitativt bedre undervisnings- og læringsformer
- kan kommunisere og diskutere forskningsbasert kunnskap i fagfeltet digitalt støttet pedagogikk både med profesjonelle og allmennheten
- kan bidra kritisk til utviklingen av fagfeltet digitalt støttet pedagogikk
##  Innhold
Følgende tema inngår i kurset:
Vurdering i digitale læringsmiljøer
- digitalt støttet formativ og summativ vurdering
- digitale verktøy for tilpasset opplæring
Digitalt støttet samarbeidslæring
- samarbeid i fleksible læringsmiljøer
- design for samarbeid
Innovasjon og digitale læringsomgivelser
- innovative digitale praksiser
- simulerte læringsaktiviteter
##  Arbeids- og undervisningsformer
Se fagplanen.
##  Arbeidskrav og obligatoriske aktiviteter
Retten til å avlegge eksamen forutsetter godkjente arbeidskrav og deltakelse i bestemte faglige aktiviteter. Følgende arbeidskrav må være godkjent:
Arbeidskrav 1
A) Praktisk oppgave utført i grupper om fremtidens læringsomgivelser. Utprøvinger og analyser av teknologier for læring. Presenteres muntlig, omfang 15 minutter pr. gruppe.
B) I tillegg skal det gis muntlig tilbakemelding på minst en annen gruppes oppgave. Formålet med arbeidskravet er å kunne identifisere og analysere relevante utviklingstrender for digitale læringsomgivelser.
Arbeidskrav 2
En skriftlig redegjøring av søk i databaser knyttet til masteroppgavens tema og problemstilling. Studenten skal velge ut tre artikler fra søket og begrunne relevansen av artiklene for masteroppgaven. Omfang 1200 ord +/- 10 %. Gjennomføres individuelt. Formålet med arbeidskravet er å få erfaring med søk i databaser og begrunne utvalg av artikler.
Arbeidskrav 3
Studenten skal sette opp en liste over selvvalgt pensum (ca. 300 sider) som skal godkjennes av faglærer.
Arbeidskrav 4
Studentene velger tema for masteroppgave og leverer individuelt eller i gruppe på inntil tre en prosjektskisse på 1800 ord +/- 10%. Formålet med arbeidskravet er å definere forskningsområdet for masteroppgaven og utarbeide problemstilling.
I utføring av arbeidskravene forventes studenten å bruke faglige begreper og perspektiver, samt korrekt bruk av kilder i henhold til vitenskapelig praksis.
##  Vurdering og eksamen
«Skriftlig individuell hjemmeeksamen med varighet på 5 dager. Omfang: 2500 ord +/- 10 %.Ny/utsatt eksamenNy og utsatt eksamen arrangeres som ved ordinær eksamen.»
##  Hjelpemidler ved eksamen
Alle hjelpemidler er tillatt til eksamen.
##  Vurderingsuttrykk
Det benyttes gradert karakterskala fra A til E for bestått og F for ikke bestått eksamen.
##  Sensorordning
Eksamen blir vurdert av en ekstern og en intern sensor.
