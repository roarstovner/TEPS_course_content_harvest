## Programplaner og emneplaner - Student
## EPN-V2
##  MLEST2300 Design, arkitektur og bærekraft Emneplan
##  Innledning
Emnet tar opp formproblematikk, materialer og prosessarbeid slik det fremkommer i gjeldende læreplaner. Miljø og bærekraft knyttes til emnet og belyses gjennom tema som forbrukskultur og materialkunnskap i en nasjonal og internasjonal kontekst. Gjenbruk og redesign så vel som teknologiske nyvinninger og innovasjon belyses i et fagdidaktisk og samfunnsetisk perspektiv. Praktisk, utforskende arbeid med materialer, konstruksjon og form er vektlagt. Undervisningspraksis inngår i emnet. Praksis skal være en arena for systematisk læring og gjennomføres i samarbeid med praksisstedet. Emnet inngår i internasjonalt semester.
##  Læringsutbytte
Etter å ha gjennomført dette emnet har studenten følgende læringsutbytte definert i form av kunnskap, ferdigheter og generell kompetanse.
Kunnskap
Studenten:
- har kunnskap om ulike materialers egenskaper, samt teknikker og redskaper for bearbeiding av form, funksjon og uttrykk.
- kan ta i bruk kreative og stegvise prosesser i arbeid med design, arkitektur og bærekraft.
- har kunnskap om forbrukskultur, materialer, helse og miljø i et fagdidaktisk perspektiv.
Kunnskap fra undervisningspraksis:
Studenten:
- har kunnskap om læreplaner innen fagområdet og grunnopplæringens tverrfaglige tema.
- har kunnskap om lærerens rolle som kulturformidler.
Ferdigheter
Studenten:
- behersker arbeid med formproblematikk og kan bearbeide ulike materialer og overflater.
- kan ta i bruk både innovative, kreative og stegvise prosesser i arbeid med design, arkitektur og bærekraft.
- kan vurdere ulike materialers egenskaper og reflektere over forbruksmønster og -kultur i en internasjonal kontekst.
- kan anvende relevant fagkunnskap og forskning.
Ferdigheter fra undervisningspraksis:
Studenten:
- kan planlegge, gjennomføre og evaluere undervisning, rettet mot en bestemt målgruppe.
- kan bruke et bredt utvalg arbeidsmåter og læremidler i undervisningen og på ulike læringsarenaer.
Generell kompetanse
Studenten:
- kan kommunisere om bærekraft, ut fra kunnskap om fagets egenart
- kan drøfte undervisning, læring og fag ut fra samfunnsaktuelle problemstillinger,relevant forskning og profesjonsetiske perspektiver
- kan vurdere og kritisk reflektere over egen lærerkompetanse og eget læringsbehov
- kan ivareta krav til helse, miljø og sikkerhet innen eget fagområde
##  Arbeids- og undervisningsformer
I emnet vektlegges praktisk erfaring fra verkstedsarbeid, teoretiske studier individuelt og i gruppe. Fagteori i emnet legger vekt på forståelse for og anvendelse av begreper og arbeidsformer. Helse, miljø og sikkerhet (HMS) relateres til praktiske erfaringer i verkstedet. Fagdidaktikk inngår i emnet og skal bidra til å kontekstualisere eget praktisk arbeid og teoristudier, samt reise sentrale spørsmål om skolens oppgave og fagets egenart.
Emnet må sees i sammenheng med øvrige emner. Forståelse for prinsipp innen akademisk skriving er gjennomgående i studiet. Alle aspekter i emnet behandles ikke nødvendigvis i undervisningen, men skal dekkes av studenten selv gjennom lesning av pensumlitteratur, deltagelse i kollokviegrupper og praktisk, utforskende arbeid.
Undervisningspraksis inngår i emnet. Praksis gjennomføres ved alternative praksisarenaer. Etter godkjenning av instituttet kan praksis gjennomføres ved en utenlandsk institusjon. Praksis omfatter planlegging, gjennomføring av undervisning, tilpasset praksisarenaens behov. Studenten veiledes og vurderes både underveis og ved avslutning av perioden. Veiledning og vurdering gjøres fra instituttet. Resultatene dokumenteres i Veilednings- og vurderingshefte for praksis.
##  Arbeidskrav og obligatoriske aktiviteter
Arbeidskrav må være innfridd og være vurdert til godkjent før studentene kan fremstille seg til eksamen.
- Dokumentasjon av et praktisk/teoretisk arbeid, presentert og faglig drøftet i plenum
- Gjennomført undervisningspraksis, fortrinnsvis i grupper. Omfang: 15 dager.
- En tverrprofesjonell oppgave, Inter1200, i samarbeid med studenter ved andre studieretninger
- Et muntlig praksisfremlegg.
- Minimum 80% deltagelse i obligatorisk undervisning.
##  Vurdering og eksamen
Eksamen består av to deler (deleksamen) og gjennomføres med utgangspunkt i et praktisk og skapende prosjekt i praksisgruppen, samt en individuell muntlig presentasjon med tilhørende refleksjonsnotat.
Del 1. Praktisk skapende arbeid med dokumentasjon i gruppe
- Studentene utvikler og gjennomfører et skapende prosjekt i praksisgruppen.
- Det leveres en felles prosjektdokumentasjon på 2000-4000 ord.
- Dette gruppearbeidet vurderes samlet og utgjør 40 % av sluttkarakteren.
2. Individuell muntlig presentasjon med refleksjonsnotat
- Hver student gjennomfører en muntlig presentasjon med utgangspunkt i et skriftlig refleksjonsnotat (ca. 1000 ord).
- Her skal studenten knytte sammen fagteori, fagdidaktikk og egne praksiserfaringer.
- Denne delen vurderes individuelt og utgjør 60 % av sluttkarakteren.
Viktig å merke seg:
- Begge deleksamener må være vurdert til E eller bedre for at eksamen som helhet skal være bestått.
- Det er kun del 1. Praktisk skapende arbeid med dokumentasjon som kan påklages.
- Se undervisningsplanen for utfyllende informasjon.
Fravær - ikke bestått
Studenter som på grunn av gyldig fravær ikke avlegger eksamen, eller som får vurderingen Ikke bestått, kan melde seg opp til ny/utsatt eksamen. Ved framstilling til ny/utsatt eksamen kan enten en bearbeidet versjon av samme eksamensprosjekt leveres på nytt, eller ny eksamensbesvarelse leveres.
##  Hjelpemidler ved eksamen
Alle hjelpemidler er tillatt så lenge regler for kildehenvisning følges.
##  Vurderingsuttrykk
Gradert skala A-F.
##  Sensorordning
To sensorer. Ekstern sensor brukes jevnlig.
