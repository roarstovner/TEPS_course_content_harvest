## Programplaner og emneplaner - Student
## EPN-V2
##  M1GBO5100 Begynneropplæring 3 - Fagovergripende perspektiver Emneplan
##  Innledning
Fagplanen tilhørende dette emnet er lagt på emne M1GBO4100 Begynneropplæring 1.
**Alle studenter på Grunnskolelærerutdanning for trinn 1-7 kan velge Begynneropplæring 3 (uavhengig av om de har valgt Begynneropplæring 1 og Begynneropplæring 2 tidligere). Kun studenter som har Begynneropplæring 1 og Begynneropplæring 2 kan gjennomføre masteroppgaven i 10. semester i begynneropplæring.
I emnet Begynneropplæring 3 - Fagovergripende perspektiver i begynneropplæringen vil begynneropplæringsperspektiver i alle fag på småskoletrinnet stå sentralt. Fagovergripende temaer som praktisk-estetiske arbeidsmåter, utforsking, kritisk tenkning og kroppslig læring. I dette emnet skal studentene videreutvikle sine kunnskaper om begynneropplæring i de andre fagene de har studert ved siden av norsk og matematikk og overordnet fag.
##  Forkunnskapskrav
Ingen
##  Læringsutbytte
Etter fullført emne har studenten følgende læringsutbytte definert som kunnskap, ferdigheter og generell kompetanse:
Kunnskap
Studenten
- har inngående kunnskap om fagdidaktikk i begynneropplæringen i egne skolefag
- har inngående kunnskap om praktisk-estetiske arbeidsmåter som egner seg i begynneropplæring
- har inngående kunnskap om utforskende arbeidsmetoder i begynneropplæringen
- har inngående kunnskap om kroppslig læring i ulike miljøer i begynneropplæringen
- har inngående kunnskap om hvordan skolen kan stimulere elevenes kreativitet
Ferdigheter
Studenten
- kan på selvstendig måte legge til rette for elevaktiviteter som stimulerer til læring på ulike læringsarenaer
- kan reflektere over og vurdere kritisk ulike arbeidsmåter som brukes i begynneropplæringen
- kan stimulere til kreative og utforskende arbeidsmåter i sine skolefag og på tvers av fag
- kan tilpasse lærerrollen sin til ulike arbeidsmåter i begynneropplæringen
Generell kompetanse
Studenten
- kan bruke sin kunnskap til å se begynneropplæring i et helhetlig perspektiv i alle fag
- kan på bakgrunn av forskningsbasert kunnskap bidra til å drøfte og videreutvikle god begynneropplæring i sine fag og på tvers av fag
- kan gi faglig tilbakemelding på høyt nivå til medstudenter
##  Innhold
- begynneropplæringsperspektiver i ulike fag og på tvers av fag på småskoletrinnet
- begynneropplæring som tar i betrakting både kroppslige, affektive, kognitive, praktisk-estetiske og utforskende perspektiver
- kritisk refleksjon rundt og argumentasjon ved bruk av vitenskapelige tekster i et begynneropplæringsperspektiv
##  Arbeids- og undervisningsformer
Se fagplanen.
##  Arbeidskrav og obligatoriske aktiviteter
Retten til å avlegge eksamen forutsetter godkjente arbeidskrav og deltakelse i bestemte faglige aktiviteter. Se nærmere informasjon i den innledende fagplandelen. Følgende arbeidskrav må være godkjent før eksamen kan avlegges:
- Gruppevis muntlig seminarinnlegg der studentene skal demonstrere og argumentere teoretisk for en praktisk tilnærming i ett eller flere undervisningsfag, i et begynneropplæringsperspektiv. Tidsramme 20 minutter. Studentene skal gi hverandre muntlig teoribasert respons på innleggene, og det er derfor obligatorisk deltakelse på seminarene.
- Studentene skal individuelt eller i gruppe på inntil tre velge tema for masteroppgave og levere en prosjektskisse på 1800 ord +/- 10 %.
- Studentene skal individuelt eller i gruppe på inntil tre skrive en gjennomgang av forskningslitteratur knyttet til masteroppgavens tema med et omfang på 1600 ord +/- 10%.
##  Vurdering og eksamen
Individuell muntlig eksamen som består av en forberedt del om begynneropplæring i ett eller flere skolefag og en del knyttet til pensumlitteraturen i emnet. Eksamen utgjør 30 minutter, det er 15 minutter på hver del.
Ny/utsatt eksamen
Ny/utsatt eksamen arrangeres som ved ordinær eksamen.
##  Hjelpemidler ved eksamen
Alle hjelpemidler til den forberedte delen, ingen hjelpemidler til andre halvdel av eksaminasjonen.
##  Vurderingsuttrykk
Det benyttes gradert karakterskala fra A til F.
##  Sensorordning
To interne sensorer. En tilsynssensor er tilknyttet emnet, i henhold til retningslinjer for oppnevning og bruk av sensorer ved OsloMet - storbyuniversitetet.
