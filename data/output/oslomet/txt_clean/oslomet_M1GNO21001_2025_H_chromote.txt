## Programplaner og emneplaner - Student
## EPN-V2
##  M1GNO2100 Norsk 1, emne 3 Emneplan
##  Innledning
Fagplanen som høyrer til dette emnet er lagt på emne M1GNO1100 Norsk 1, emne 1.
##  Forkunnskapskrav
Ingen.
##  Læringsutbytte
Etter fullført emne har studenten følgjande læringsutbytte definert som kunnskap, ferdigheiter og generell kompetanse:
Kunnskap
Studenten
- har omfattande kunnskap om barns språkutvikling
- har kunnskap om språket som system og språket i bruk
- har brei kunnskap om metodar i den første lese- og skriveopplæringa
- har kunnskap om eit utval skjønnlitterære tekstar i ulike sjangrar og medium, med vekt på dikt og bildebøker
- har kunnskap om kva som kjenneteiknar munnlege, skriftlege og multimodale tekstar, på nynorsk og bokmål, i ulike sjangrar og medium
- har kunnskap om språkleg identitet, norsk som andrespråk og fleirspråkleg praksis for trinn1-4
- har kunnskap om læremiddel for trinn 1-4, både digitale og andre
- har kunnskap om lese-, skrive- og språkvanskar
Ferdigheiter
Studenten
- kan bruke kunnskap om språk og språkutvikling i språkstimulerande arbeid og gjere greie for fagdidaktiske val som skal fremje munnleg og skriftleg språkutvikling for elevar på 1.-4. trinn
- kan planlegge, gjennomføre og evaluere elev- og klassesamtalar
- kan bruke kunnskap om kva som kjenneteiknar ulike tekstar og sjangrar i arbeid med munnlege, skriftlege og multimodale tekstar i ulike medium
- kan bruke ulike metodar i den første lese- og skriveopplæringa og tilpasse opplæringa for elevar med ulik bakgrunn og varierande ferdigheiter i norsk
- kan vurdere ulike norskfaglege læremiddel, digitale og andre for elevar på 1.-4. trinn
- kan kjenne att teikn på lese-, skrive- og språkvanskar
- meistrar skriftleg nynorsk og bokmål og kan undervise elevar i begge målformer
Generell kompetanse
Studenten
- kan legge til rette for at elevane utviklar og vidareutviklar grunnleggande språkferdigheiter og blir tekstkyndige språkbrukarar som kan delta aktivt i klasserommet og på andre sosiale arenaer
- kan planlegge og gjennomføre norskundervisning i sentrale emne og gjere greie for elevtilpassa fagdidaktiske val
- kan vurdere eigen praksis med gjeldande læreplanar, fagkunnskap og fagdidaktisk innsikt som grunnlag
##  Innhold
I emne 3 byggjer arbeidet i norskfaget vidare på kunnskapane frå emne 1 og 2. I emne 3 arbeider studentane særleg med begynnaropplæringa og praktisk-estetiske arbeidsformer. Undervisninga knyter linjer tilbake til og utdjupar det grunnleggjande språkperspektivet i emne 1, og byggjer vidare på og spissar tekstperspektivet i emne 2.
##  Arbeids- og undervisningsformer
Sjå fagplanen.
##  Arbeidskrav og obligatoriske aktiviteter
Arbeidskrava må vere godkjende for at studentane skal kunne gå opp til eksamen. Sjå fagplandelen ovanfor for nærare informasjon om krav til innlevering og vilkår ved manglande innlevering.
Arbeidskrav 1: Fleirfagleg arbeid med begynnaropplæring
Ei individuell oppgåve knytt til faga norsk, matematikk og pedagogikk og elevkunnskap om begynnaropplæring. Utgangspunktet for arbeidskravet er to observasjonsdagar i 1. klasse. Arbeidskravet inneheld ei skriftleg oppgåve med eit omfang på 2200 ord +/- 10 %. Føremålet med oppgåva er å få reflektert over fleirfaglege perspektiv knytt til begynnaropplæring.
Dersom oppgåva ikkje blir godkjend, kan arbeidet forbetrast og leverast inn éin gong til.
Målform: Nynorsk
Arbeidskrav 2: Lage ei bildebok
Studentane lager ei bildebok for 5-7-åringen i grupper på to til fire studentar. Føremålet med arbeidskravet er at studentane skal bruke estetiske arbeidsmåtar og å modellere ei arbeidsform som er tenkt brukt på småtrinnet.
Målform: Valfri.
Arbeidskrav 3: Dikt, digitale og analoge uttrykksformer
Studentane presenterer eit utval dikt i grupper ved bruk av digitale og analoge uttrykksformer, og bruk av musiske og dramapedagogiske element. Føremålet med arbeidskravet er å utforske ulike uttrykksformer for tekstskaping og tekstpresentasjon som modellerer arbeidsformer til bruk på småtrinnet. Arbeidet med diktframføringa er eit samarbeid mellom musikk og norskfaget, og er dermed fagovergripande (jf. programplanen om fagovergripande tema ulike studieår). Det er krav om deltaking i kurs i musikk i samband med arbeidskravet.
Obligatorisk 4: Krav om obligatorisk deltaking i faglige aktivitetar
Det er obligatorisk deltaking i all undervisning, og dette er også eit arbeidskrav. Føremålet med undervisninga er å få erfaring med varierte arbeidsmetodar til bruk i klasserommet. Studentane skal utvikle kunnskapar, ferdigheiter og generell kompetanse som dei ikkje kan tileigne seg berre ved lesing av pensum. I undervisninga opparbeider studentane profesjonskompetanse gjennom samhandling med medstudentar og faglærar. Undervisningsøktene inneheld studentaktive metodar som arbeid med læringspartnar, litterære samtalar, drama, song, klassedialog, spontane og planlagde studentframlegg og gruppearbeid, i tillegg til formidling av kunnskapsstoff. Det er krav om oppmøte på minimum 80 % i faglege aktivitetar og undervisning i alle emne. Ved fråvær utover 20 %, og inntil 40 %, vil det bli gitt kompensatorisk arbeid som kan inkludere krav om oppmøte. Form og omfang blir bestemt av faglærar. Ved fråvær utover 40 %, vil studenten bli trekt frå eksamen i emnet.Fråvær dokumentert med for eksempel sjukemelding, gir ikkje fritak for kravet om deltaking og eventuelt kompensatorisk arbeid.
Fagovergripande tema
I programplanen er det beskrive ulike fagovergripande tema på dei ulike studieåra. Det er krav om deltaking i desse faglege aktivitetane.
Knytt til emne 3 er følgjande faglege aktivitetar:
- Fleirfagleg arbeid om begynnaropplæring (arbeidskrav 1)
- Lage ei bildebok (arbeidskrav 2)
- Verkstad om dikt og musikk (arbeidskrav 3)
