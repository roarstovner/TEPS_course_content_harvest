## Programplaner og emneplaner - Student
## EPN-V2
##  MGNO4200 Norsk og norskdidaktikk 2 Emneplan
##  Innledning
Fagplanen tilhørende dette emnet er lagt på emne MGNO4100 Norsk og norskdidaktikk 1.
Emne 2 skal gi faglig og didaktisk kunnskap om språk og språkbruk i Norge, og også om nordiske og andre kulturers språk. Sentrale temaer er elevenes utvikling av muntlige ferdigheter, skriving og lesing, også i et andrespråksperspektiv. Emnet skal særskilt legge til rette for teoretisk refleksjon og analyse basert på faglig og didaktisk forståelse og fortolkning av språk og språkbruk.
##  Forkunnskapskrav
Se fagplanen.
##  Læringsutbytte
Etter fullført emne har studenten følgende læringsutbytte definert som kunnskap, ferdigheter og generell kompetanse:
Kunnskap
Studenten har
- utvidet kunnskap om norskfaget og norskfagets ulike tekster i historisk perspektiv, inkludert læreplankunnskap
- inngående kunnskap om forholdet mellom barns og unges lese- og skriveutvikling og samfunnets sjangrer og språkbruk i ulike medier
- utvidet kunnskap om nyere forskning om skrivingens form og funksjon i ulike tekstkulturer, både i og utenfor skolen
- inngående kunnskap om hvordan skriveopplæringen kan tilpasses elevenes forutsetninger og behov
- fordypet kunnskap om språk og kommunikasjon i et globalt og språktypologisk perspektiv
- inngående kunnskap om begynneropplæring i lesing og skriving (for trinn 1-7) / lesing og skriving på ungdomstrinnet (for trinn 5-10)
Ferdigheter
Studenten kan
- planlegge og gjennomføre undervisning basert på didaktisk refleksjon i norskfaget
- tilrettelegge for elevenes utvikling av muntlige ferdigheter, skriving og lesing, også i et andrespråksperspektiv
- reflektere faglig over problemstillinger innen norsk og norskdidaktikk på en forskningsmessig måte
- redegjøre skriftlig og muntlig på en kompetent norskfaglig måte
- anvende prinsipper for vurdering i norskfaget på avansert nivå
- vurdere digitale læringsressurser kritisk og bruke disse på måter som bidrar til å utvikle norskfagets didaktikk
Generell kompetanse
Studenten kan
- bidra kunnskapsmessig til fagutvikling innenfor norsk og norskdidaktikk i grunnopplæringen
- formidle forskningsbasert kunnskap i norsk og norskdidaktikk skriftlig og muntlig på en reflektert og faglig forsvarlig måte
- bruke sin kunnskap med faglig integritet og etisk bevissthet
##  Innhold
- Språk og språkbruk i et globalt og språktypologisk perspektiv, inkludert nynorskdidaktikk, andrespråksdidaktikk og nabospråksdidaktikk
- Sjanger- og tekstkunnskap i forskningsperspektiv, historisk perspektiv og didaktisk perspektiv
- Barn og unges lese- og skriveopplæring
- Muntlig bruk av språket i klasserommet
##  Arbeids- og undervisningsformer
Se fagplanen.
##  Arbeidskrav og obligatoriske aktiviteter
Retten til å avlegge eksamen forutsetter godkjente arbeidskrav og deltakelse i bestemte faglige aktiviteter. Se nærmere informasjon i den innledende fagplandelen. Følgende arbeidskrav må være godkjent før eksamen kan avlegges:
1) Obligatorisk deltakelse i undervisning og faglige aktiviteter.
Obligatorisk frammøte er forstått som oppmøte på minimum 80% i faglige aktiviteter og undervisning. Ved fravær ut over 20% og inntil 40% vil det bli gitt kompensatorisk arbeid som kan inkludere krav til oppmøte. Form og omfang blir bestemt av faglærer. Ved fravær ut over 40% vil studenten bli trukket fra emnet. Fravær dokumentert med for eksempel sykemelding gir ikke fritak for kravet om deltakelse og eventuelt kompensatorisk arbeid
Formålet med undervisningen er å utvikle studentenes kunnskaper, ferdigheter og generell kompetanse gjennom samhandling med medstudenter knyttet til forelesning, faglige og didaktiske diskusjoner og studentframlegg. Dette formålet kan ikke nås bare ved å lese pensum på egenhånd.
2) Framlegg av pensum
Studentene skal i grupper lage en presentasjon som bygger på utvalgte artikler eller kapitler i pensum og legge dette fram for medstudenter. Omfang: 20 minutter.
Merknad:
For studenter på programmet master i grunnskolelærerutdanning må i tillegg følgende arbeidskrav gjennomføres:
Opplegg knyttet til praksis
- Planlegge og gjennomføre et undervisningsopplegg i gruppe som er forankret i gjeldende læreplan i norsk for grunnskolen.
- Presentere opplegget og reflektere rundt gjennomføringen i et refleksjonsseminar etter praksis omfang ca. 15 minutter.
Formålet med arbeidskravet er å ta et selvstendig ansvar for å planlegge, gjennomføre og reflektere profesjonsfaglig.
Nærmere retningslinjer knyttet til arbeidskravet gis i undervisningsplanen.
For studenter på masterstudium i skolerettet utdanningsvitenskap må i tillegg følgende arbeidskrav gjennomføres:
Masterskisse
Studenten skal innen fastsatt frist levere en skisse på 1800 ord +/- ti prosent for masteroppgaven. Gjennom arbeidskravet skal studenten se emnet i sammenheng med masteroppgaven og vise en forståelse for hva som er faglig relevante temaer å arbeide videre med. Når skissen for masteroppgaven er levert, vil studentene få tildelt veileder for masteroppgaven.
##  Vurdering og eksamen
Individuell muntlig eksamen på om lag 20 minutter med 30 minutter forberedelse.
Ny/utsatt eksamen
Ny/utsatt eksamen arrangeres som ved ordinær eksamen.
##  Hjelpemidler ved eksamen
Alle hjelpemidler tillatt i forberedelsen. Et håndskrevet A4-notatark fra forberedelsen kan brukes som støtte under eksaminasjonen.
##  Vurderingsuttrykk
Det benyttes en gradert karakterskala fra A til E for bestått og F for ikke bestått eksamen.
##  Sensorordning
To interne sensorer. En tilsynssensor er tilknyttet emnet etter retningslinjene for oppnevning og bruk av sensorer ved OsloMet.
