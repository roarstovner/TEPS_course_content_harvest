## Programplaner og emneplaner - Student
## EPN-V2
##  M1KP2400 Fordypning i undervisning på idrettsfag Emneplan
##  Innledning
Emneplanen er godkjent av utdanningsutvalget ved Fakultet for lærerutdanning og internasjonale studier 21. juni 2021.
Formålet med emnet er å gi studentene grunnleggende kompetanse for å kunne undervise på utdanningsprogrammet idrettsfag på videregående nivå. Studentene skal gjennom arbeid med relevant faglitteratur og gjennom praktisk-metodiske aktiviteter, utvikle nødvendig kompetanse for å kunne undervise og veilede elever på idrettsfag i de obligatoriske programfagene.
##  Forkunnskapskrav
Se programplanen for informasjon om eventuelle forkunnskapskrav og progresjonskrav.
##  Læringsutbytte
Etter fullført emne har studenten følgende læringsutbytte definert som kunnskap, ferdigheter og generell kompetanse:
Kunnskap
Studenten
- har inngående kunnskap om kroppens oppbygning og funksjon relevant for utvikling av idrettslig prestasjonsevne
- har kunnskap om offentlige dokumenter og læreplaner for utdanningsprogrammet idrettsfag
- har kunnskap om idrettens verdier og normer, og sammenhengen mellom ulike former for idrettslig aktivitet og samfunnet omkring
- har fagdidaktisk kunnskap for å tilrettelegge, lede og vurdere friluftslivsundervisning i ulike naturmiljø vinterstid
Ferdigheter
Studenten
- kan analysere læreplanene i idrettsfag og anvende disse til å planlegge og gjennomføre undervisning innenfor programfagene i utdanningsprogrammet
- kan analysere bevegelse og faktorer knyttet til prestasjon ved bruk av relevante teorier og metoder for observasjon, analyse og vurdering, slik som elektroniske og digitale verktøy
- kan planlegge, gjennomføre og vurdere undervisning i vinterfriluftsliv
Generell kompetanse
Studenten
- kan kritisk vurdere forskningsbasert kunnskap som grunnlag for å veilede og undervise på idrettsfag
- kan forstå, utøve og utvikle egen profesjonalitet som lærer i idrettsfag
- kan reflektere kritisk over den gjensidige påvirkningen mellom idrett og samfunn
##  Innhold
Emnet skal gi studentene kompetanse i å planlegge, gjennomføre og vurdere undervisning innenfor de obligatoriske programfagene på idrettsfag. I emnet vil studentene blant annet arbeide med å analysere og vurdere ulike bevegelsesløsninger innenfor ulike idretter og aktiviteter. Kritisk tenkning gjennom arbeid med samfunnsvitenskapelige temaer knyttet til idretten som samfunnsfenomen vektlegges.
##  Arbeids- og undervisningsformer
Se programplanen.
##  Arbeidskrav og obligatoriske aktiviteter
Følgende arbeidskrav må være godkjent før eksamen kan avlegges:
- Det er krav om 80 % deltakelse i all studentaktiv og praktisk-metodisk undervisning.
- I tilknytning til praksis skal studenten utarbeide en ca. 10 minutters muntlig presentasjon til refleksjonsseminar som knytter praksiserfaringen til relevante tema i emnet.
Se programplanen for mer informasjon om arbeidskrav og krav til deltakelse i undervisningen.
##  Vurdering og eksamen
Individuell muntlig eksamen. Studenten trekker et tema 24 timer før muntlig eksamen starter som de vil bli stilt spørsmål om. I tillegg vil det bli stilt spørsmål om andre temaer fra emnet. Varighet ca. 20 minutter.
Ny/utsatt eksamen
Ny/utsatt eksamen foregår som ved ordinær eksamen.
##  Hjelpemidler ved eksamen
Alle hjelpemidler tillatt i forberedelsesfasen. Ingen hjelpemidler tillatt på muntlig eksamen.
##  Vurderingsuttrykk
Gradert skala fra A til E for bestått og F for ikke bestått.
##  Sensorordning
Intern og ekstern sensor.
