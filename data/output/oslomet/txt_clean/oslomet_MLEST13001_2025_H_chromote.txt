## Programplaner og emneplaner - Student
## EPN-V2
##  MLEST1300 Kunst, design og innovasjon i materialer Emneplan
##  Innledning
Emnet gir grunnleggende innføring i praktisk, skapende arbeid i ulike materialer, slik det fremkommer i gjeldende læreplaner. Skapende arbeid har gjennom historien og i ulike kulturer blitt synlig i produksjon av nyttegjenstander, kunstverk og i teknologisk innovasjon. Evnen til å skape, designe og uttrykke seg står også sentralt i utviklingen av et bærekraftig, demokratisk og mangfoldig samfunn.
I emnet vektlegges arbeid med harde, plastiske og myke materialer. Det fokuseres på praktiske ferdigheter, materialforståelse, kunst og designprosesser samt kulturforståelse. Faglig og fagdidaktisk refleksjonsevne utvikles i møtet mellom eget og andres skapende arbeid, praksisopplæringen og profesjonsfag og gjennom utprøving av teoretisk og praktisk kunnskap
##  Læringsutbytte
Etter å ha gjennomført dette emnet har studenten følgende læringsutbytte definert i form av kunnskap, ferdigheter og generell kompetanse:
Kunnskap
Studenten
- har kunnskap om form, farge og komposisjon samt ulike materialer, redskaper og teknikker.
- har kunnskap om innovasjon, kunst- og designprosesser og estetiske læreprosesser.
- har kunnskap om ulike kunst- og kulturuttrykk lokalt og globalt, og ser sammenheng mellom samfunnsutvikling, lokale forhold og visuell- og materiell kultur.
- har innsikt i forskning og utviklingsarbeid, relevant for kunst og håndverk som skolefag.
Ferdigheter
Studenten
- behersker ulike teknikker, redskaper og materialer og viser praktisk håndlag i utførelsen av skapende arbeid.
- kan arbeide utforskende, kreativt og systematisk i en skapende prosess.
- kan utvikle en ide og anvende formale og visuelle virkemidler for å skape visuelle ytringer og formuttrykk.
- kan bruke relevant faglitteratur og fagterminologi og presentere egen arbeidsprosess.
- kan vurdere og ta stilling til HMS utfordringer i verksteder.
Generell kompetanse
Studenten
- kan bidra til å fremme innovasjon, gjenbruk og bærekraftig utvikling i egen praksis.
- kan kommunisere om og bidra til forståelse for samisk håndverk, kunst og kulturuttrykk.
- kan ta ansvar, veilede og samarbeide i felles prosjekter.
- har generell verkstedskompetanse knyttet til arbeid med ulike materialer, redskaper og maskiner.
##  Arbeids- og undervisningsformer
I emnet vektlegges praktisk erfaring fra verkstedsarbeid, teoretiske studier individuelt og i gruppe. Fagteori i emnet legger vekt på forståelse for og anvendelse av begreper og arbeidsformer. HMS relateres til praktiske erfaringer i verkstedet. Fagdidaktikk inngår i emnet og skal bidra til å kontekstualisere eget praktisk arbeid og teoristudier, samt reise sentrale spørsmål om skolens oppgave og fagets egenart.
Emnet må sees i sammenheng med øvrige emner. Forståelse for prinsipp innen akademisk skriving er gjennomgående i studiet. Alle aspekter i emnet behandles ikke nødvendigvis i undervisningen, men skal dekkes av studenten selv gjennom lesning av pensumlitteratur, deltagelse i kollokviegrupper og praktisk, utforskende arbeid.
##  Arbeidskrav og obligatoriske aktiviteter
Arbeidskrav må være innfridd og være vurdert til godkjent før studentene kan fremstille seg til eksamen.
- Muntlig presentasjon av egne praktiske utprøvinger for medstudenter og lærer knyttet til relevant teori.
- Minimum 80% deltagelse i obligatorisk undervisning og læringsaktiviteter.
##  Vurdering og eksamen
Muntlig eksamen med refleksjonsnotat
Eksamen er en muntlig presentasjon basert på et utvalgt praktisk, skapende arbeid gjennomført i emnet.
Arbeidet skal være en videreutviklet/forbedret versjon av det innleverte arbeidet utført i emnet. Skriftlig refleksjonsnotat danner grunnlag for muntlig presentasjon (om lag 1000 ord).
Innlevering av skriftlig notat på Inspera.
Eksamensresultatet kan ikke påklages.
Fravær - ikke bestått.
Studenter som på grunn av gyldig fravær ikke avlegger eksamen, eller som får vurderingen Ikke bestått, kan melde seg opp til ny/utsatt eksamen.
##  Hjelpemidler ved eksamen
Alle hjelpemidler er tillatt så lenge regler for kildehenvisning følges.
##  Vurderingsuttrykk
Gradert skala A-F
##  Sensorordning
To interne sensorer. Ekstern sensor brukes jevnlig.
