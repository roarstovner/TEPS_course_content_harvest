## Programplaner og emneplaner - Student
## EPN-V2
##  MGNT4100 Norsk tegnspråk og tegnspråkdidaktikk 1 Emneplan
##  Fagplan
Fagplan
Innledning
Fagplanen bygger på forskrift om rammeplan for grunnskolelærerutdanningen for trinn 1-7/trinn 5-10 trinn, fastsatt av Kunnskapsdepartementet 7. juni 2016, nasjonale retningslinjer for grunnskolelærerutdanningen trinn 1-7/trinn 5-10 av 1. september 2016 og programplan for grunnskolelærerutdanning for trinn 1-7/trinn 5-10 ved OsloMet - storbyuniversitetet, godkjent av studieutvalget 16. november 2016.
Tegnspråk og tegnspråkdidaktikk har som målsetning å gi inngående kunnskap for å forstå, vurdere og utvikle tegnspråkundervisning i norsk grunnskole. Faget tar utgangspunkt i teoretiske og metodologiske tilnærminger til hvordan barn og unge i et mangfoldig og flerspråklig samfunn møter tegnspråkfaget i skolen. Faget fokuserer på de grunnleggende ferdighetene i tegnspråk og tegnspråktekster i vid forstand, dvs. avlesning og produksjon av spontane og planlagte sammensatte tegnspråktekster, så vel som spontan og planlagt muntlig samhandling i ulike kontekster. Målet er å gi studentene inngående kunnskap i faget slik at de blir i stand til å utvikle sin egen og fremtidige elevers språk- og tekstkompetanseog videreutvikle sin egen profesjonalitet som lærer i og på tegnspråk.
Målgruppe
Studenter som er tatt opp til femårig grunnskolelærerutdanning for trinn 1-7 og trinn 5-10.
## Forkunnskapskrav
Faget er tilgjengelig som valgfritt fag for aktive studenter ved grunnskolelærerutdanningene, i tråd med utdanningenes programplaner.
Opptak til Norsk tegnspråk og tegnspråkdidaktikk krever fullført 60 studiepoeng Norsk tegnspråk på syklus 1 i grunnskolelærerutdanningen.
## Læringsutbytte
Læringsutbyttet er nærmere beskrevet i emneplanene.
Fagets innhold og oppbygging
Norsk tegnspråk og tegnspråkdidaktikk (45 studiepoeng) er bygget opp som tre emner à 15 studiepoeng. Emnene er Norsk tegnspråk og tegnspråkdidaktikk 1, Norsk tegnspråk og tegnspråkdidaktikk 2 og Norsk tegnspråk og tegnspråkdidaktikk 3. Grunnskolelærerstudenter må velge emne 1 og emne 2 innenfor et undervisningsfag, uavhengig av om masteroppgaven skal være i fagdidaktikk eller profesjonsrettet pedagogikk. Emne 3 kan byttes med andre emner, i tråd med nasjonale retningslinjer.
Høst: MGNT4100 Norsk tegnspråk og tegnspråkdidaktikk 1, 15 studiepoeng
Vår: MGNT4200 Norsk tegnspråk og tegnspråkdidaktikk 2, 15 studiepoeng
Høst: MGNT5100 Norsk tegnspråk og tegnspråkdidaktikk 3, 15 studiepoeng
I Norsk tegnspråk og tegnspråkdidaktikk 1 - analytisk profesjonsforståelse får studentene avansert kunnskap om hvordan barn og unge tilegner seg språk (for studenter på trinn 1-7 med særlig vekt på hvordan tegnspråklige elever utvikler bimodal tospråklighet og begynneropplæringen i tegnspråk på 1.-4. trinn). I arbeid med videreutvikling av grunnleggende ferdigheter i tegnspråk legges det vekt på muntlige ferdigheter, avlesning, tekstskapingsprosesser og produksjon av sammensatte tekster (multimodal design). Sentralt står utvikling av avansert digital kompetanse hos studentene, utvikling av vurderingsoppgaver og kriterier, samt valg av tegnspråktekster som kan bidra til elevenes språkutvikling, nytenkning og evne til refleksjon. Emnet legger til rette for at studentene skal videreutvikle sin utøverkompetanse ved å få mer inngående kunnskap om og et kritisk blikk på læreprosesser, lærerens tilrettelegging for læring i og på tegnspråk og forsknings- og utviklingsarbeid. Dette handler om læringsledelse og dypere forståelse av elevmangfold i skolen og utvikling av endringskompetanse.
Norsk tegnspråk og tegnspråkdidaktikk 2 - tegnspråklæreren som forsker og fagutvikler, har som målsetting å videreutvikle kunnskap for å observere, forstå, analysere, vurdere og utvikle undervisning i og på tegnspråk i norsk grunnskole, samt ulike aktuelle arbeids- og læringsformer i grunnskolen. Faget legger til rette for at studentene får utvikle sine kunnskaper om og ferdigheter i akademisk skriving. Studentene får anledning til å utvikle en kritisk tilnærming til ulike sider ved læreplanverket for grunnskolen med vekt på tegnspråkfaget. Målet er at studentene skal bli i stand til å utvikle sin egen og fremtidige elevers språk- og tekstkompetanse og videreutvikle sin egen profesjonalitet som lærer i og på tegnspråk. Gjennom deltakelse i studentledete seminarer analyserer og presenterer deltakerne fag- og forskningslitteratur.
I Norsk tegnspråk og tegnspråkdidaktikk 3 - tegnspråk og mangfoldskompetanse, får studentene utvikle avansert kunnskap om tegnspråkfaget i det flerspråklige og flerkulturelle klasserommet, med særlig vekt på elevmangfold, lærerens egen språkbevissthet og språklig mangfold både globalt og i norsk skole.
Emnet gir fordypning i aktuell forskning på områdene tegnspråk og døvestudier (tegnspråkliges kultur og historie) med særlig henblikk på mangfoldsperspektiver. Gjennom bruk av relevant og komparativ internasjonal forskning, faglitteratur og nettressurser, får studenten internasjonale perspektiver på tegnspråk og døve, både i Norge og internasjonalt. Studentene skal bli kjent med internasjonal tegnkommunikasjon og med visuelle og taktile kommunikasjonsstrategier. Eksempler på aktuelle temaer er å utforske hva ulike teknologiske utviklingsprosesser har å si for døvesamfunnet og for tegnspråk, og hvordan man kan sikre gode sosialiseringsarenaer for tegnspråklige barn og unge. Aktuelle fagpolitiske spørsmål vil bli trukket inn i undervisningen. I dette emnet inngår også undervisning om digital kompetanse i mangfoldige samfunn. Sentralt i Norsk tegnspråk og tegnspråkdidaktikk 3 er arbeidet med prosjektskissen og gjennomgang av forskningslitteratur som et steg mot selvstendig arbeid med masteroppgaven.
Fagets arbeids- og undervisningsformer
Undervisningen i Norsk tegnspråk og tegnspråkdidaktikk er i hovedsak nettbasert. De to første emnene vil ha en oppstartsamling i begynnelsen av hvert semester. De ukentlige undervisningsøktene vil i hovedsak være basert på en serie forberedte ferdiginnspilte video-presentasjoner og ta form av forelesninger, studentledete seminarer, diskusjoner og refleksjoner. Videre forventes det at studentene møtes ukentlig til video-medierte, studentdrevne grupper for å jobbe med oppgaver og problemstillinger forberedt av lærer. Studentene vil også inviteres til jevnlige (online) dataverksted-møter i tegnspråklig forskernettverk. Emnene krever stor grad av selvstendig arbeid med å sette seg inn i pensum.
Læringsledelse og dypere forståelse av elevmangfold
Norsk tegnspråk og tegnspråkdidaktikk skal gi inngående kunnskap om faktorer som påvirker utvikling av tegnspråklige barn og unges identitet, og hvordan opplæringen i tegnspråkfaget kan tilpasses alle elevers forutsetninger og behov fra et språklig, kulturelt, kjønns- og likestillingsperspektiv. Det legges vekt på studentens evne til å planlegge, gjennomføre og vurdere undervisning for å komme den enkelte tegnspråklige eleven og en mangfoldig elevgruppe i møte. Studentene får inngående kunnskap om ulike vurderingsmetoder.
Forsknings- og utviklingsarbeid relatert til skolen
Forsknings- og utviklingsarbeid blir knyttet til ulike utdannings- og samfunnsmessige kontekster som klasserom, praksisfelt, historiske tradisjoner og samtidskultur. Faget gir inngående kunnskap om og innsikt i både nasjonal og internasjonal forskning og faglitteratur omkring opplæring av døve (undervisning i og på tegnspråk), døvestudier (tegnspråkliges kultur og historie) og språkvitenskapelige perspektiver på tegnspråk og døves språksituasjon. Tradisjoner i praktisk skolearbeid er en del av innholdet, og det legges til rette for utvikling av studentenes eget FoU-arbeid. Deler av fagstoffet er praktisk-metodisk orientert og koblet med didaktisk refleksjon.
Utvikling av endringskompetanse
Gjennom å lese om og reflektere over nasjonal og internasjonal forskning skal studentene bli i stand til å vurdere utviklingen av tegnspråkfaget på nasjonale og internasjonale arenaer. Denne fagbaserte kunnskapen skal bidra til studentenes analytiske evne til å vurdere utviklingen av og framtidige endringer i tegnspråkfaget. Det legges vekt på studentens egen endringskompetanse, som forutsetter evne til å analysere, vurdere egne erfaringer i lys av forskning, samt bidra til aktuelle fagpolitiske debatter ut fra en teori- og forskningsbasert forståelse.
Klasseledelse og lærerrollen sett fra faget
Studiet legger til rette for at studentene skal videreutvikle sin utøverkompetanse ved å få mer inngående kunnskap om og et kritisk blikk på læreprosesser, lærerens tilrettelegging for læring av og på tegnspråk og forsknings- og utviklingsarbeid. Dette handler om læringsledelse og dypere forståelse av elevmangfold, forsknings- og utviklingsarbeid relatert til skolen og utvikling av endringskompetanse.
Internasjonale perspektiver
