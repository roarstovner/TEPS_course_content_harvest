## Programplaner og emneplaner - Student
## EPN-V2
##  M1GKP3100 Kroppsøving 2, emne 2 Emneplan
##  Innledning
Fagplanen tilhørende dette emnet er lagt på emne M1GKP2100 Kroppsøving 1, emne 1.
Gjennom arbeidet med Kroppsøving 2 skal studenten øke sin faglige kunnskap og praktisk-didaktiske kompetanse, samt videreutvikle selvstendig og faglig refleksjon over undervisning og læring i kroppsøving. I emnet inngår kunnskap om og erfaring med forskning og utviklingsarbeid innenfor begynneropplæring i kroppsøving. Mangfoldighet og forskjellighet i elevgruppen i skolen blir belyst, og kroppsøvingsfaget blir drøftet i en tverrfaglig sammenheng. I emnet inngår også kunnskap om kroppen i bevegelse, samt treningsprinsipper for barn. En FoU-oppgave inngår i emnet.
##  Forkunnskapskrav
Ingen.
##  Læringsutbytte
Etter fullført emne har studenten følgende læringsutbytte definert som kunnskap, ferdigheter og generell kompetanse:
Kunnskap
Studenten
- har kunnskap om fagdidaktisk forskning i kroppsøving
- har kunnskap om vurdering og dokumentasjon av læring i kroppsøving
- har kunnskap om kroppsøving og kroppslig læring i tverrfaglig perspektiv
- har kunnskap om bevegelsesmiljø, trening, livsstil og helse med formål om å fremme et aktivt liv
- har kunnskap om kroppen i bevegelse, spesielt med tanke på læring av bevegelsesaktiviteter
Ferdigheter
Studenten
- kan arbeide tverrfaglig med utgangspunkt i kroppslige bevegelser
- kan anvende relevant teori og forskning for å forbedre og utvikle egen undervisningskompetanse i kroppsøving
- kan videreutvikle sitt aktivitetsrepertoar, sin kroppslige erfaring og arbeidsmåter for å lede differensiert læringsaktivitet
- kan planlegge, gjennomføre og vurdere utviklingsarbeid knyttet til egen lærerkompetanse og undervisning i kroppsøving
- kan legge til rette for elevenes læring og dannelse i kroppsøving
- kan identifisere farer, vurdere og ivareta elevenes sikkerhet i ulike aktiviteter og miljø
Generell kompetanse
Studenten
- kan bidra til nytenking og innovasjon av faget kroppsøving og til skoleutvikling med utgangspunkt i kroppsøving
- kan arbeide med mangfold og forskjellighet i kroppsøving og reflektere over fagets innhold og rolle i en flerkulturell skole
- kan utøve profesjonalitet som kroppsøvingslærer
##  Innhold
Kroppsøving 2 består av følgende:
1) Kropp og læring 2
2) Aktivitetslære
3) FoU-oppgave
Kropp og læring 2
Kropp og læring 2 bygger videre på flere av temaene fra Kroppsøving 1, og inneholder kroppsøvingsdidaktikk, kunnskap om kroppen i bevegelse og fysisk aktivitet i skole og samfunn. Studiet skal også forberede studentene på å gjennomføre valid forskning innenfor sentrale temaer i faget.
- Allmenndanning, physical literacy og danning i livslangt perspektiv
- Mangfold og forskjellighet i kroppsøving, tilpasset opplæring
- Flerkulturell skole
- Fysisk aktiv læring og uteskole
- Fysisk aktivitet i skolehverdagen
- Overgang barnehage-barneskole, og barneskole-ungdomsskole
- Forsknings- og utviklingsarbeid knyttet til kroppsøving
- Nytenking og innovasjon i faget kroppsøving
- Livslang fysisk aktivitet
- Barns motoriske utvikling og -læring 2
- Barns fysiske vekst og -utvikling 2
- Observasjon og vurdering av grunnleggende bevegelser og ferdigheter hos barn
- Kunnskap om kroppen i bevegelse
Aktivitetslære
I aktivitetslære får studentene en videreføring av noen aktivitetene fra Kroppsøving 1, og i tillegg noen nye aktiviteter.
- Dans
- Turn og akrobatikk
- Andre tidsaktuelle bevegelsesaktiviteter
- Ulike ballspill
- Friluftsliv i ulike miljø
- Egentur
- Arrangement, aktivitetsdag for barneskoleelever
FoU-oppgave
Sentralt i emnet er FoU-oppgaven. Oppgaven skal ha en klart formulert problemstilling som det må være mulig å undersøke og utdype. FoU-oppgaven skal gi studentene muligheter til å dokumentere faglig kunnskap og innsikt gjennom belysning og drøfting av et faglig problem som er relevant i grunnskolen.
Studentene skal velge å fordype seg i ett eller flere temaer i fagplanen, og kan velge å skrive en teoretisk oppgave, en empirisk oppgave eller en kombinasjon. En teoretisk oppgave tar utgangspunkt i analyser og drøftinger i aktuelle forskningsarbeider innen et område og oppsummerer og sammenlikner. En empirisk oppgave bygger på ny informasjon som studenten selv samler inn eller bygger videre på analyse av materiale som andre har samlet inn.
I oppgaver som bruker materiale studenten selv samler inn, er det et krav at dette innhentes slik at meldeplikten til Kunnskapssektorens tjenesteleverandør (SIKT) ikke utløses. Hvis elever under myndighetsalder deltar i undersøkelsen, skal foresatte gi samtykke. Gjennom oppgaven skal studenten dokumentere kjennskap til aktuell forskning på det området som studenten skriver om. Studenten skal bruke teori og annet fagstoff som grunnlag for å undersøke problemstillingen. I metodedelen skal framgangsmåter dokumenteres slik at det er mulig å se hvordan studenten har innhentet og brukt materialet, og hvordan han eller hun har kommet fram til resultatene. Resultatene skal drøftes ut fra alminnelige vitenskapelige krav til pålitelighet og gyldighet.
##  Arbeids- og undervisningsformer
I tillegg til fagets arbeids- og undervisningsformer, som er beskrevet i den innledende fagplandelen, er arbeidet med FoU-oppgaven organisert som undervisning og kurs, veiledning/veiledningsseminar, muntlig framlegg og innlevering av skriftlig oppgave. Hver kandidat vil få oppnevnt en faglig veileder. Temaområde, problemstilling og opplegg for oppgaven skal godkjennes av veileder.
Undervisningen i emnet skal i tillegg til undervisning i faglige emner gi støtte for oppgavearbeidet. Sentrale temaer for denne undervisningen er:
- Utdanningsvitenskap for lærere - Sentrale forskningstradisjoner og metoder
- Seminar i pedagogikk som tar opp sentrale utfordringer i dagens grunnskole
- Forskningsetikk og grunnlagsspørsmål
- Skriving i forskning om skole og undervisning og i læreryrket
