## Programplaner og emneplaner - Student
## EPN-V2
##  MLEST2400 FoU-oppgave. Fordypning i selvvalgt område Emneplan
##  Innledning
I emnet arbeider studenten med en skriftlig og praktisk profesjonsrettet FoU-oppgave. Oppgaven inkluderer både fag I og profesjonsfag, eventuelt også fag II. FoU-oppgaven skal belyse problemstillinger knyttet til de praktiske og estetiske fagenes egenart, kunnskapsgrunnlag, historie, praktiske og estetiske prosesser og/eller verdigrunnlag. I FoU-oppgaven skal studenten se flere av de praktiske og estetiske fagene i sammenheng. Arbeid med FoU-oppgaven krever metodisk fremgangsmåte, kritisk refleksjon og selvstendig arbeid fra oppstart og gjennom hele emnet. Emnet inngår i internasjonalt semester.
##  Forkunnskapskrav
Bestått tidligere emner ved studiet, tilsvarende 110 studiepoeng. Jamfør nasjonale retningslinjer for utdanningen.
##  Læringsutbytte
Etter å ha gjennomført dette emnet har studenten følgende læringsutbytte definert i form av kunnskap, ferdigheter og generell kompetanse:
Kunnskap
Studenten
- har kunnskap om sentrale problemstillinger for fagområdet design, kunst og håndverk, nasjonalt og internasjonalt.
- har kunnskap om estetiske læreprosesser og tverrfaglig arbeid som grunnlag for profesjonsutøvelse.
- har kunnskap om ulike uttrykks- og formidlingsformer innen de praktiske og estetiske fagene.
- har kunnskap om ulike metoder innen forskning og utviklingsarbeid med relevans for praktiske og estetiske fag.
Ferdigheter
Studenten
- Kan anvende fagteori og internasjonal forskning om fagdidaktikk og praksiserfaringer som drøftingsgrunnlag i egen undersøkelse.
- kan utvikle problemstilling, planlegge, gjennomføre, dokumentere og kritisk reflektere over et avgrenset prosjekt.
- kan vise praktisk håndlag i arbeid med materialer, teknikker og uttrykksformer.
- kan anvende egnede metoder for gjennomføring av en avgrenset undersøkelse, behersker akademisk skriveform og viser innsikt i forskningsetikk.
Generell kompetanse
Studenten
- kan anvende faglig og profesjonsfaglig innsikt for å drøfte de praktisk estetiske fagene som del av allmenndannelsen og vurdere muligheter og utfordringer med samarbeid på tvers av ulike skolefag og læringsarenaer.
- kan kommunisere om faglige problemstillinger, analyser og konklusjoner innen et avgrenset fagområde.
- kan anvende sin profesjonskompetanse til å stimulere til kulturforståelse og til å aktualisere tverrfaglige tema som demokrati og medborgerskap og folkehelse og livsmestring.
##  Arbeids- og undervisningsformer
I emnet vektlegges praktisk erfaring fra verkstedsarbeid, teoretiske studier hovedsakelig individuelt og gjennom noe veiledning i gruppe/plenum. Fagteori i emnet legger vekt på forståelse for og anvendelse av begreper og arbeidsformer. Fagdidaktikk inngår i emnet og skal bidra til å kontekstualisere eget praktisk arbeid og teoristudier, samt reise sentrale spørsmål om skolens oppgave og fagets egenart.
Emnet må sees i sammenheng med øvrige emner. Forståelse for prinsipp innen akademisk skriving er gjennomgående i studiet. Alle aspekter i emnet behandles ikke nødvendigvis i undervisningen, men skal dekkes av studenten selv gjennom lesning av pensumlitteratur, deltagelse i kollokviegrupper og praktisk, utforskende arbeid.
##  Arbeidskrav og obligatoriske aktiviteter
Arbeidskrav må være innfridd og være vurdert til godkjent før studentene kan fremstille seg til eksamen.
- Presentasjon av problemstilling i gruppe eller i plenum.
- Minimum 80% deltagelse ved obligatorisk undervisning
##  Vurdering og eksamen
Skriftlig profesjonsrettet FoU-oppgave basert på praktisk utforskning og teoristudier.
Eksamen gjennomføres individuelt eller i gruppe på inntil 5 studenter. Tekstomfang: 4000 ord ved individuelt arbeid. For grupper inntil 6000 ord.
Eksamensresultatet kan påklages.
##  Hjelpemidler ved eksamen
Alle hjelpemidler er tillatt så lenge regler for kildehenvisning følges.
##  Vurderingsuttrykk
Gradert skala A-F.
##  Sensorordning
To sensorer. Ekstern sensor brukes jevnlig.
