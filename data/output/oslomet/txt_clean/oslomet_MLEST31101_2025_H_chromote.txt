## Programplaner og emneplaner - Student
## EPN-V2
##  MLEST3110 Estetiske læringsformer i grunnskolen: Drama, figur og skapende prosesser Emneplan
##  Innledning
Emnet retter seg mot drama som eget fag, i tillegg til drama og andre estetiske tilnærminger til undervisning i grunnskolen. Emnet gir også verktøy til å kunne undervise i valgfaget produksjon for scene. I emnet får studentene erfaringer med målrettet kreativt og skapende arbeid. Ideer blir utprøvd, veiledet og videreutviklet. Drama er både et kommunikasjonsfag, et kollektivt kunstfag og en estetisk erkjennelses- og uttrykksform. Drama er også et samlende estetiske fag som tilrettelegger for kollektive og tverrfaglige læringsprosesser.
Figurteater som kunstform er integrert i emnet. Figurteater handler om å lage og gi liv til figurer og objekter i kommunikasjon med en målgruppe. Emnet gir grunnlag for å utvikle figurer gjennom ulike materialer form og farge, samt anvende figurteater i pedagogiske sammenhenger.
Emnet søker å bygge bro mellom de estetiske fagene i grunnskolen, samt utforske kunst- og håndverksfaget gjennom dramafaglige tilnærmingsmåter. Faglige overløpere som kostyme, rom og scenografi, komposisjon, det håndverksmessige i det å skape en figur samt performance vil være nyttige perspektiver.
##  Forkunnskapskrav
Emnet tilbys primært som en del av lærerutdanningen for praktiske og estetiske fag, som Fag II, 3. år.
##  Læringsutbytte
Etter å ha gjennomført dette emnet har studenten følgende læringsutbytte definert i form av kunnskap, ferdigheter og generell kompetanse:
Kunnskap
Studenten
- har kunnskap om dramafagets grunnelementer og teatrets formspråk, dramaturgi og virkemidler.
- har kunnskap om å lede utforskende, skapende og sceniske prosesser.
- har kunnskap om materiale, form og farge knyttet til figurteater og andre skapende prosesser.
- har grunnleggende kunnskap om drama, figurteater, samt estetiske læringsformers kunstneriske og didaktiske muligheter i grunnskolen.
Ferdigheter
Studenten
- kan bruke varierte uttrykksformer, metoder og læringsformer i dramarbeid og skapende prosesser.
- kan fremstille enkle figurer og sceniske rom for bruk i undervisning.
- har grunnleggende ferdigheter i spill med figurer og objekter for og med barn og unge.
- kan planlegge, gjennomføre, vurdere og lede dramaarbeid og skapende prosesser for og med barn og unge i en mangfoldig kontekst.
Generell kompetanse
Studenten
- har ferdigheter knyttet til kroppsspråk, stemmebruk, scenisk tilstedeværelse og observasjon i sin lærerrolle.
- kan delta i og aktivt bidra inn i ulike skapende og estetiske læringsprosesser.
- kan reflektere over dramafagets egenart og estetiske mulighetsrom i skolen.
- kan gjøre bevisste estetiske og etiske vurderinger av dramarbeid og skapende prosesser i skolen.
##  Arbeids- og undervisningsformer
Det benyttes ulike utforskende kollektive arbeidsformer i studiet. Teoretisk stoff formidles gjennom forelesninger, seminarer og praktisk arbeid på gulvet. Arbeid med uttrykk og samspill foregår i praktiske workshops. Dramapedagogiske undervisningsformer vil bli utprøvd med medstudenter og i praksisperioden. Monologer og gruppevisninger foregår i prosjektarbeidsform, med veiledning og instruksjon.
Studiet er i stor grad basert på at læringen er estetisk og kollektiv. En slik læreprosess krever forpliktende samvær og aktivt samarbeid over tid. Det forutsettes derfor at studentene er til stede og medvirker i undervisning og gruppearbeid. Studiedager brukes ofte til gruppearbeid og lignende. Det forventes at studentene jevnlig overværer teaterforestillinger for barn og voksne. I enkelte tilfeller kan undervisningen bli gitt på engelsk. Praksis er veiledet og vurdert, foregår over femten dager i skole/alternativ formidlingsarena og foregår i grupper på fortrinnsvis fire til fem studenter.
##  Arbeidskrav og obligatoriske aktiviteter
Arbeidskrav må være innfridd og være vurdert til godkjent før studentene kan fremstille seg til eksamen.
- Studenten skal i gruppe på 3-5 studenter, utvikle og gjennomføre og dokumentere et undervisningsforløp for en definert elevgruppe. I undervisningsforløpet skal studentene ta i bruk figur og andre estetiske læringsformer som metode.
- Gjennomført undervisningspraksis, fortrinnsvis i grupper. Omfang: 15 dager.
- Studenten kan ikke ha mer enn 20 prosent fravær i undervisnings- og veiledningssituasjoner der det er krav om tilstedeværelse og aktiv deltakelse.
Se undervisningsplanene for nærmere informasjon.
##  Vurdering og eksamen
Eksamen er et dramafaglig gruppeeksamensprosjekt med tilhørende skriftlig individuell rapport. Begge deler av eksamen må være bestått for at eksamen skal være bestått.
1. Muntlig-praktisk gruppeeksamen (3-5 studenter)
Gruppen skal planlegge og gjennomføre en tverrfaglig, estetisk visning med bruk av figur og drama som metode. Visningen etterfølges av en muntlig samtale i gruppe. Eksamen kan i enkelte og avklarte tilfeller gjennomføres individuelt.
2. En individuell refleksjonsrapport
Knyttet til estetiske og didaktiske valg i arbeidet med den estetiske visningen, rettet mot formidling for eller med barn og unge. 2500-3000 ord.
Muntlig-praktisk gruppeeksamen teller 60%, og individuell refleksjonsrapport teller 40%.
Eksamen kan ikke påklages.
##  Hjelpemidler ved eksamen
Alle hjelpemidler er tillatt så lenge regler for kildehenvisning følges.
##  Vurderingsuttrykk
Gradert skala A-F.
##  Sensorordning
To interne sensorer. Ekstern sensor brukes jevnlig.
##  Emneansvarlig
Remi Hovda
