## Programplaner og emneplaner - Student
## EPN-V2
##  MFAGL4000 Fagdidaktikk: kunst og håndverk Emneplan
##  Innledning
Emnet belyser ulike perspektiv på utdanning og læring innen fagområdet design, kunst og håndverk. Samfunnsutvikling og aktuelle tema fra samtid og historie sees i sammenheng med utvikling av skolefag, lærerrollen og forskning i både en nasjonal, nordisk og internasjonal kontekst. Tverrfaglige tema fra skolen relateres til og drøftes i en faglig kontekst. Bærekraftig utvikling, kritisk refleksjon, kvalitetsvurderinger, kultur og medborgerskap drøftes i lys av lærerrollen og aktuelle læreplaner.
##  Forkunnskapskrav
- Bachelorgrad i faglærerutdanning i design, kunst og håndverk eller tilsvarende.
- Lærerutdanning og, som del av eller i tillegg til denne, formingsfaglig utdanning med et omfang på 60 stp. eller tilsvarende.
- Bachelorgrad innen visuelle kunstfag og/eller design og i tillegg praktisk-pedagogisk utdanning (PPU) med et omfang på 60 stp eller tilsvarende.
##  Læringsutbytte
Etter fullført emne har studenten følgende læringsutbytte definert som kunnskap, ferdigheter og generell kompetanse:
Kunnskap
Studenten:
- har avansert kunnskap om ulike diskurser innen utdanningsfeltet design, kunst og håndverk.
- har inngående kunnskap om læring, læreprosesser, arbeidsmåter, læremidler og vurderingsformer som særpreger de praktiske og estetiske fagene.
- har inngående kunnskap om profesjon og undervisning, læring og praktisk skapende arbeid i et samfunnsetisk og bærekraftig perspektiv.
- har inngående kunnskap om design, kunst og håndverk som skole-, kultur-, og forskningsfag i samtid og historisk kontekst.
Ferdigheter
Studenten:
- kan drøfte og reflektere over samfunnsetiske perspektiv knyttet til bærekraft og miljø, kjønn, minoriteter og kulturelt mangfold innen utdanningfeltet design, kunst og håndverk
- kan analysere og vurdere læreplaner som grunnlag for undervisning og drøfte tendenser innen fagfeltet, med utgangspunkt i praksiserfaringer og forskningsbasert kunnskap
- kan ta stilling til og nyttiggjøre seg av nasjonal, nordisk og internasjonal fagdidaktisk forskning.
- behersker krav til akademisk skriving.
- kan forholde seg kritisk til ulike informasjonskilder og strukturere og formulere faglige resonnement, samt anvende korrekt kildehenvisning.
Generell kompetanse
Studenten:
- kan ut fra fagets muligheter bidra til å fremme forståelse for mangfold og ulike kulturelle uttrykk i samtiden, herunder også samisk håndverk og kunst- og kulturuttrykk.
- kan reflektere over egen og andres praksis i lys av aktuelle læreplaner og betydningen av profesjonsfelleskap.
##  Arbeids- og undervisningsformer
Undervisningen veksler mellom forelesninger, seminarer og workshops, samt selvstudium. Dialog og refleksjon knyttet til teori og praksis står sentralt. Studentene oppfordres til å etablere kollokviegrupper. Alle aspekter i emnet behandles ikke nødvendigvis i undervisningen, men skal dekkes av studenten selv gjennom lesning av pensumlitteratur, drøfting i kollokviegrupper og praktisk, utforskende arbeid.
##  Arbeidskrav og obligatoriske aktiviteter
Arbeidskrav må være innfridd og være vurdert til godkjent før studentene kan fremstille seg til eksamen.
- En muntlig presentasjon om kunnskapsstatus for et selvvalgt område innen innen fagdidaktisk forskning med tilhørende sammendrag (200-300 ord) som oppsummerer hovedfunn. Presentasjonene organiseres som en forskningskonferanse der studentene deltar som opponenter for hverandre og innleder drøfting.
- Minimum 80% deltagelse på utvalgte læringsaktiviteter. Hvilke læringsaktiviteter som har krav til obligatorisk deltakelse synliggjøres i Canvas og timeplanen (TP) før studiestart.
##  Vurdering og eksamen
Individuell skriftlig hjemmeeksamen over fem dager med tema "kunnskapsstatus". Omfang: 3000- 3500 ord.
Eksamensresultatet kan påklages.
##  Hjelpemidler ved eksamen
Alle hjelpemidler er tillatt så lenge regler for kildehenvisning følges.
##  Vurderingsuttrykk
Gradert skala A-F.
##  Sensorordning
To interne sensorer. Ekstern sensor brukes jevnlig.
##  Emneoverlapp
Emnet overlapper 15 stp med emnet MEST4221.
Emnet er ekvivalent (overlapper 15 stp) med emnet MEST5020.
Ved praktisering av 3-gangers regelen for oppmelding til eksamen teller forsøk brukt i ekvivalente emner.
