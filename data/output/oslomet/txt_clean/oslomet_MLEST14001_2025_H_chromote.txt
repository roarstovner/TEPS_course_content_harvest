## Programplaner og emneplaner - Student
## EPN-V2
##  MLEST1400 Profesjonsfag: lærerrollen, undervisning og elevmøtet Emneplan
##  Innledning
Emnet bygger opp under den lærerfaglige plattformen i utdanningen og omfatter fagdidaktikk, pedagogikk og undervisningspraksis. Emnet skal bidra til studentens identitet som lærer og ta opp sentrale sider av design, kunst og håndverk som skolefag, fagområdets egenart og fagets metoder. Lov- og planverk for grunnopplæringen samt overgangen mellom ulike utdanningstrinn inngår.
Emnet skal gi innsikt i barn og unges læring samt barne- og ungdomskultur og skolefagets rolle i et samfunnsperspektiv. Undervisningspraksis i grunnskolen inngår i emnet. Praksis skal være en arena for systematisk læring og øvelse og gjennomføres i samarbeid med øvrige emner i utdanningen og praksisskolen.
##  Læringsutbytte
Etter å ha gjennomført dette emnet har studenten følgende læringsutbytte definert i form av kunnskap, ferdigheter og generell kompetanse:
Kunnskap
Fagdidaktikk:
Studenten
- Har kunnskap om læreplaner, skolens verdigrunnlag og gjeldende plan og lovverk.
- Har kunnskap om fagets historie og egenart i en samfunnskontekst, herunder bærekraftsproblematikk, kulturelt mangfold og verdsetting av kulturelt mangfold.
- Har kunnskap om estetiske læreprosesser, kreativitet og barn og unges visuelle språk.
- Har kunnskap om fagdidaktisk forskning, relevant for undervisningsplanlegging og fagutvikling.
- Har grunnleggende innsikt i akademisk skriving og kildehenvisning.
Pedagogikk:
Studenten
- Har kunnskap om lærerrollen, klasseledelse, skolen som organisasjon og overgangen mellom utdanningsnivåer.
- Har kunnskap om praktiske og estetiske læringsprosesser og betydningen for læring, danning og identitetsutvikling hos barn og unge.
- Har kunnskap om barn og unge i vanskelige livssituasjoner, som mobbing, krenkelser, vold og seksuelle overgrep mot barn.
- Har kunnskap om barne- og ungdomskultur og fellesskapets betydning for et inkluderende skole- og læringsmiljø.
- Har kunnskap om observasjon som forskningsmetode og som verktøy for undervisningsplanlegging
Undervisningspraksis:
Studenten
- Har kunnskap om lærerens rolle og profesjonelle hverdag, herunder rettigheter og plikter.
- Har kunnskap om samspill mellom elever, mellom elev og lærer og om klasseledelse og skolehjemsamarbeid.
- Har kunnskap om undervisningsplanlegging, læreprosesser, arbeidsmåter og læremidler rettet mot design, kunst og håndverk.
- Har kunnskap om hvordan lokale, regionale og nasjonale satsninger påvirker skolefag og undervisning.
Ferdigheter
Fagdidaktikk
Studenten
- Kan analysere læreplaner og begrunne valg av mål, innhold, arbeidsmåter og vurderingsformer ut fra fagdidaktisk teori.
- Kan vise profesjonsfaglig digital kompetanse i planlegging, organisering, gjennomføring og vurdering av undervisning.
- Kan drøfte og reflektere over skolefagets historiske utvikling.
- Kan drøfte betydningen av faget i dag ut fra bærekraftsperspektiv, digitalisering og teknologisk utvikling.
Pedagogikk
Studenten
- Kan bidra til elevers kreative prosesser, estetisk opplevelse og estetisk erfaring.
- Kan anvende kunnskap om klasseledelse og barn og unges utvikling i undervisningsplanlegging.
- Kan identifisere mulige tegn på mobbing, vold og seksuelle overgrep og er kjent med relevante faginstanser for samarbeid og iverksettelse av nødvendige tiltak.
- Kan drøfte barn- og ungdomskultur i en samtidskontekst og de praktiske og estetisk fagenes potensial for kommunikasjon, samhandling, dannelse og livsmestring.
Undervisningspraksis
- Kan bruke observasjon av undervisningssituasjoner som grunnlag for analyse og faglig drøfting.
- Kan planlegge, tilrettelegge, gjennomføre og vurdere undervisning, både for enkelte økter og perioder.
- Kan utvikle mål for opplæringen og bruke ulike vurderingsmåter for å fremme læring, elevmedvirkning og lærelyst.
Kan inkludere tverrfaglige tema i undervisningsplaner og legge til rett for tverrfaglig samarbeid.
Generell kompetanse
Studenten
- Kan drøfte undervisning, læring og fag i lys av aktuelle læreplaner og profesjonsetiske perspektiv.
- Kan ivareta krav til helse, miljø og sikkerhet i planlegging og gjennomføring av undervisning.
- Kan motta og bruke tilbakemeldinger på egen praksis på en konstruktiv måte for videre utvikling.
##  Arbeids- og undervisningsformer
Undervisningsformene veksler mellom forelesninger, seminar, ulike former for gruppearbeid og selvstudium, og praktisk utprøving. Alle aspekter i emnet behandles ikke nødvendigvis i undervisningen, men skal dekkes av studenten selv gjennom lesing av pensum og deltagelse i kollokviegrupper. Forståelse for prinsipp innen akademisk skriving oppøves gjennom konkrete øvelser i studiet.
Undervisningspraksis inngår i emnet. Praksis legges fortrinnsvis til grunnskolen og vektlegger planlegging, gjennomføring og evaluering av undervisning, fortrinnsvis i grupper. Praksis gjennomføres i samarbeid med praksisskolen. Studenten veiledes og vurderes både underveis og ved avslutning av perioden. Resultatene dokumenteres i Veilednings- og vurderingshefte for praksis.
##  Arbeidskrav og obligatoriske aktiviteter
Arbeidskrav må være innfridd og være vurdert til godkjent før studentene kan fremstille seg til eksamen.
- Gjennomført undervisningspraksis i gruppe på inntil fem studenter. Omfang: 20 dager (inkludert forberedelse og etterarbeid).
- En tverrprofesjonell oppgvae, Inter1100, i samarbeid med studenter ved andre studieretninger.
- En muntlig presentasjon i gruppe over et selvvalgt pedagogisk tema.
- Minimum 80% fremmøte med deltagelse i obligatorisk undervisning.
##  Vurdering og eksamen
En individuell skriftlig, hjemmeeksamen over tre dager der fagdidaktikk, pedagogikk og praksiserfaringer inngår. Fagdidaktikk og pedagogikk vektes likt. Omfang totalt: 2500-3000 ord.
Eksamensresultatet kan påklages.
##  Hjelpemidler ved eksamen
Alle hjelpemidler er tillatt så lenge regler for kildehenvisning følges.
##  Vurderingsuttrykk
Gradert skala A-F.
##  Sensorordning
To sensorer. Ekstern sensor brukes jevnlig.
